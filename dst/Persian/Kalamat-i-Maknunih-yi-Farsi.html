<!DOCTYPE html><html lang="en" dir="ltr">
<head>
    <meta charset="utf-8"/>
    <title>Title</title>

    <meta name="title" content="كلمات مكنونة فارسى"/>
    <meta name="acronym" content=""/>
    <meta name="description" content=""/>
    <meta name="subject" content=""/>
    <meta name="language" content=""/>
    <meta name="created" content="2004-02-04T06:34:00"/>
    <meta name="modified" content=""/>
    <meta name="author" content="حضرت بهاءالله"/>
    <meta name="publisher" content="FFA"/>
    <meta name="publisher-url" content="firm-foundation.org"/>
    <meta name="original-language" content=""/>
    <meta name="translator" content=""/>

    <link rel="stylesheet" type="text/css" href="../_assets/global/base.css"/>
    <!-- <link rel='stylesheet' type='text/css' href='assets/{acronym}.css'> -->
</head>

<body>
<p style="direction:rtl;">کلمات مکنونه فارسی
</p>
<p style="direction:rtl;">ص ١
</p>
<p style="direction:rtl;">) بنام گوينده توانا)
</p>
<p style="direction:rtl;">ص ٢
</p>
<p style="direction:rtl;">(١)
</p>
<p style="direction:rtl;">ای صاحبان هوش و گوش اوّل سروش دوست اينست *
</p>
<p style="direction:rtl;">(ای بلبل معنوی ) جز در گلبن معانی جای
</p>
<p style="direction:rtl;">مگزين و ای هدهد سليمان عشق جز در سبای
</p>
<p style="direction:rtl;">جانان وطن مگير و ای عنقای بقا جز در قاف وفا
</p>
<p style="direction:rtl;">محلّ مپذير * اينست مکان تو اگر بلامکان بپر جان
</p>
<p style="direction:rtl;">برپری و آهنگ مقام خود رايگان نمائی *
</p>
<p style="direction:rtl;">ص ٣
</p>
<p style="direction:rtl;">(٢)
</p>
<p style="direction:rtl;">(ای پسر روح ) هر طيری را نظر بر آشيان است
</p>
<p style="direction:rtl;">و هر بلبلی را مقصود جمال گل مگر طيور افئده
</p>
<p style="direction:rtl;">عباد که بتراب فانی قانع شده از آشيان باقی دور مانده‌اند
</p>
<p style="direction:rtl;">و بگِلهای بعد توجّه نموده از گُلهای قرب محروم
</p>
<p style="direction:rtl;">گشته‌اند * زهی حيرت و حسرت و افسوس و دريغ
</p>
<p style="direction:rtl;">که بابريقی از امواج بحر رفيق اعلی گذشته‌اند و از افق
</p>
<p style="direction:rtl;">ابهی دور مانده‌اند *
</p>
<p style="direction:rtl;">ص ٤
</p>
<p style="direction:rtl;">(٣)
</p>
<p style="direction:rtl;">) ای دوست) در روضه قلب جز گل عشق
</p>
<p style="direction:rtl;">مکار و از ذيل بلبل حبّ و شوق دست مدار * مصاحبت
</p>
<p style="direction:rtl;">ابرار را غنيمت دان و از مرافقت اشرار دست و دل هر دو بردار *
</p>
<p style="direction:rtl;">ص ٥
</p>
<p style="direction:rtl;">(٤)
</p>
<p style="direction:rtl;">(ای پسر انصاف ) کدام عاشق كه جز در وطن
</p>
<p style="direction:rtl;">معشوق محلّ گيرد و کدام طالب که بی مطلوب
</p>
<p style="direction:rtl;">راحت جويد ؟ عاشق صادق را حيات در وصال است
</p>
<p style="direction:rtl;">و موت در فراق * صدرشان از صبر خالی و قلوبشان
</p>
<p style="direction:rtl;">از اصطبار مقدّس از صد هزار جان درگذرند و بکوی جانان شتابند *
</p>
<p style="direction:rtl;">ص ٦
</p>
<p style="direction:rtl;">(٥)
</p>
<p style="direction:rtl;">(ای پسر خاک ) براستی ميگويم غافلترين
</p>
<p style="direction:rtl;">عباد کسی است که در قول مجادله نمايد و بر برادر خود
</p>
<p style="direction:rtl;">تفوّق جويد * بگو ای برادران باعمال خود را بيارائيد نه باقوال *
</p>
<p style="direction:rtl;">ص ٧
</p>
<p style="direction:rtl;">(٦)
</p>
<p style="direction:rtl;">(ای پسران ارض ) براستی بدانيد قلبی که
</p>
<p style="direction:rtl;">در آن شائبه حسد باقی باشد البتّه بجبروت باقی من
</p>
<p style="direction:rtl;">در نيايد و از ملکوت تقديس من روائح قدس نشنود *
</p>
<p style="direction:rtl;">ص ٨
</p>
<p style="direction:rtl;">(٧)
</p>
<p style="direction:rtl;">(ای پسر حبّ ) از تو تا رفرف امتناع قرب
</p>
<p style="direction:rtl;">و سدره ارتفاع عشق قدمی فاصله قدم اوّل بردار
</p>
<p style="direction:rtl;">و قدم ديگر بر عالم قدم گذار و در سرادق خلد وارد شو *
</p>
<p style="direction:rtl;">پس بشنو آنچه از قلم عزّ نزول يافت *
</p>
<p style="direction:rtl;">ص ٩
</p>
<p style="direction:rtl;">(٨)
</p>
<p style="direction:rtl;">(ای پسر عزّ ) در سبيل قدس چالاک شو و بر
</p>
<p style="direction:rtl;">افلاک انس قدم گذار قلب را بصيقل روح پاک کن
</p>
<p style="direction:rtl;">و آهنگ ساحت لولاک نما *
</p>
<p style="direction:rtl;">ص ١٠
</p>
<p style="direction:rtl;">(٩)
</p>
<p style="direction:rtl;">(ای سايه نابود ) از مدارج ذلّ وهم بگذر
</p>
<p style="direction:rtl;">و بمعارج عزّ يقين اندرا * چشم حق بگشا تا جمال مبين
</p>
<p style="direction:rtl;">بينی و تبارک اللّه أحسن الخالقين گوئی *
</p>
<p style="direction:rtl;">ص ١١
</p>
<p style="direction:rtl;">(١٠)
</p>
<p style="direction:rtl;">(ای پسر هوی ) براستی بشنو چشم فانی
</p>
<p style="direction:rtl;">جمال باقی نشناسد و دل مرده جز بگُل پژمرده مشغول
</p>
<p style="direction:rtl;">نشود زيرا که هر قرينی قرين خود را جويد و بجنس خود انس گيرد *
</p>
<p style="direction:rtl;">ص ١٢
</p>
<p style="direction:rtl;">(١١)
</p>
<p style="direction:rtl;">) ای پسر تراب) کور شو تا جمالم بينی
</p>
<p style="direction:rtl;">و کر شو تا لحن و صوت مليحم را شنوی و جاهل
</p>
<p style="direction:rtl;">شو تا از علمم نصيب بری و فقير شو تا از بحر غنای
</p>
<p style="direction:rtl;">لا يزالم قسمت بيزوال برداری * کور شو يعنی از
</p>
<p style="direction:rtl;">مشاهده غير جمال من و کر شو يعنی از استماع کلام
</p>
<p style="direction:rtl;">غير من و جاهل شو يعنی از سوای علم من تا با چشم
</p>
<p style="direction:rtl;">پاک و دل طيّب و گوش لطيف بساحت قدسم درآئی *
</p>
<p style="direction:rtl;">ص ١٣
</p>
<p style="direction:rtl;">(١٢)
</p>
<p style="direction:rtl;">) ای صاحب دو چشم) چشمی بربند و چشمی
</p>
<p style="direction:rtl;">برگشا * بربند يعنی از عالم و عالميان برگشا يعنی بجمال قدس جانان *
</p>
<p style="direction:rtl;">ص ١٤
</p>
<p style="direction:rtl;">(١٣)
</p>
<p style="direction:rtl;">(ای پسران من ) ترسم که از نغمه ورقاء فيض
</p>
<p style="direction:rtl;">نبرده بديار فنا راجع شويد و جمال گُل نديده بآب و گِل باز گرديد *
</p>
<p style="direction:rtl;">ص ١٥
</p>
<p style="direction:rtl;">(١٤)
</p>
<p style="direction:rtl;">(ای دوستان ) بجمال فانی از جمال باقی
</p>
<p style="direction:rtl;">مگذريد و بخاکدان ترابی دل مبنديد *
</p>
<p style="direction:rtl;">ص ١٦
</p>
<p style="direction:rtl;">(١٥)
</p>
<p style="direction:rtl;">(ای پسر روح ) وقتی آيد که بلبل قدس معنوی
</p>
<p style="direction:rtl;">از بيان اسرار معانی ممنوع شود و جميع از نغمه رحمانی
</p>
<p style="direction:rtl;">و ندای سبحانی ممنوع گرديد *
</p>
<p style="direction:rtl;">ص ١٧
</p>
<p style="direction:rtl;">(١٦)
</p>
<p style="direction:rtl;">(ای جوهر غفلت ) دريغ که صد هزار لسان
</p>
<p style="direction:rtl;">معنوی در لسانی ناطق و صد هزار معانی غيبی در لحنی
</p>
<p style="direction:rtl;">ظاهر و لکن گوشی نه تا بشنود و قلبی نه تا حرفی بيابد *
</p>
<p style="direction:rtl;">ص ١٨
</p>
<p style="direction:rtl;">(١٧)
</p>
<p style="direction:rtl;">(ای همگنان ) ابواب لا مکان باز گشته و ديار
</p>
<p style="direction:rtl;">جانان از دم عاشقان زينت يافته و جميع از اين شهر
</p>
<p style="direction:rtl;">روحانی محروم مانده‌اند الّا قليلی و از آن قليل هم با قلب
</p>
<p style="direction:rtl;">طاهر و نفس مقدّس مشهود نگشت الّا اقلّ قليلی *
</p>
<p style="direction:rtl;">ص ١٩
</p>
<p style="direction:rtl;">(١٨)
</p>
<p style="direction:rtl;">(ای اهل فردوس برين ) اهل يقين را اخبار
</p>
<p style="direction:rtl;">نمائيد که در فضای قدس قرب رضوان روضه جديدی
</p>
<p style="direction:rtl;">ظاهر گشته و جميع اهل عالين و هياکل خلد برين
</p>
<p style="direction:rtl;">طائف حول آن گشته‌اند * پس جهدی نمائيد تا بآن مقام
</p>
<p style="direction:rtl;">درآئيد و حقائق اسرار عشق را از شقايقش جوئيد
</p>
<p style="direction:rtl;">و جميع حکمتهای بالغه احديّه را از اثمار باقيه‌اش بيابيد *
</p>
<p style="direction:rtl;">قرّت أبصار الّذين هم دخلوا فيه آمنين *
</p>
<p style="direction:rtl;">ص ٢٠
</p>
<p style="direction:rtl;">(١٩)
</p>
<p style="direction:rtl;">(ای دوستان من ) آيا فراموش کرده‌ايد آن
</p>
<p style="direction:rtl;">صبح صادق روشنی را که در ظلّ شجره انيسا که در
</p>
<p style="direction:rtl;">فردوس اعظم غرس شده جميع در آن فضای قدس
</p>
<p style="direction:rtl;">مبارک نزد من حاضر بوديد ؟ و بسه کلمه طيّبه تکلّم
</p>
<p style="direction:rtl;">فرمودم و جميع آن کلماترا شنيده و مدهوش گشتيد و آن کلمات اين بود *
</p>
<p style="direction:rtl;">( ای دوستان ) رضای خود را بر رضای من
</p>
<p style="direction:rtl;">اختيار مکنيد و آنچه برای شما نخواهم هرگز مخواهيد
</p>
<p style="direction:rtl;">و با دلهای مرده که بآمال و آرزو آلوده شده نزد من
</p>
<p style="direction:rtl;">ميائيد * اگر صدر را مقدّس کنيد حال آن صحرا و آن
</p>
<p style="direction:rtl;">فضا را بنظر در آريد و بيان من بر همه شما معلوم شود *
</p>
<p style="direction:rtl;">ص ٢١
</p>
<p style="direction:rtl;">(٢٠)
</p>
<p style="direction:rtl;">(در سطر هشتم از اسطر قدس که در لوح
</p>
<p style="direction:rtl;">پنجم از فردوس است ميفرمايد )
</p>
<p style="direction:rtl;">( ای مردگان فراش غفلت ) قرنها گذشت
</p>
<p style="direction:rtl;">و عمر گرانمايه را بانتها رسانده‌ايد و نَفَس پاکی از شما
</p>
<p style="direction:rtl;">بساحت قدس ما نيامد * در ابحر شرک مستغرقيد و کلمه
</p>
<p style="direction:rtl;">توحيد بر زبان ميرانيد * مبغوض مرا محبوب خود
</p>
<p style="direction:rtl;">دانسته‌ايد و دشمن مرا دوست خود گرفته‌ايد و در
</p>
<p style="direction:rtl;">ارض من بکمال خرمی و سرور مشی مينمائيد و غافل
</p>
<p style="direction:rtl;">از آنکه زمين من از تو بيزار است و اشيای ارض
</p>
<p style="direction:rtl;">از تو در گريز * اگر فی الجمله بصر بگشائی صد هزار
</p>
<p style="direction:rtl;">حزن را از اين سرور خوشتر دانی و فنا را از اين حيات نيکوتر شمری *
</p>
<p style="direction:rtl;">ص ٢٢
</p>
<p style="direction:rtl;">(٢١)
</p>
<p style="direction:rtl;">(ای خاک متحرّک ) من بتو مأنوسم و تو از من
</p>
<p style="direction:rtl;">مأيوس * سيف عصيان شجره اميد ترا بريده * و در جميع
</p>
<p style="direction:rtl;">حال بتو نزديکم و تو در جميع احوال از من دور * و من
</p>
<p style="direction:rtl;">عزّت بيزوال برای تو اختيار نمودم و تو ذلّت بی منتهی
</p>
<p style="direction:rtl;">برای خود پسنديدی * آخر تا وقت باقی مانده رجوع
</p>
<p style="direction:rtl;">کن و فرصت را مگذار *
</p>
<p style="direction:rtl;">ص ٢٣
</p>
<p style="direction:rtl;">(٢٢)
</p>
<p style="direction:rtl;">(ای پسر هوی ) اهل دانش و بينش سالها
</p>
<p style="direction:rtl;">کوشيدند و بوصال ذی الجلال فائز نگشتند و عمرها
</p>
<p style="direction:rtl;">دويدند و بلقای ذی الجمال نرسيدند * و تو نادويده بمنزل
</p>
<p style="direction:rtl;">رسيده و ناطلبيده بمطلب واصل شدی * و بعد از جميع
</p>
<p style="direction:rtl;">اين مقام و رتبه بحجاب نفس خود چنان محتجب
</p>
<p style="direction:rtl;">ماندی که چشمت بجمال دوست نيفتاد و دستت بدامن
</p>
<p style="direction:rtl;">يار نرسيد * فتعجّبوا من ذلک يا اولی الأبصار *
</p>
<p style="direction:rtl;">ص ٢٤
</p>
<p style="direction:rtl;">(٢٣)
</p>
<p style="direction:rtl;">) ای اهل ديار عشق) شمع باقی را ارياح فانی
</p>
<p style="direction:rtl;">احاطه نموده و جمال غلام روحانی در غبار تيره ظلمانی
</p>
<p style="direction:rtl;">مستور مانده * سلطان سلاطين عشق در دست
</p>
<p style="direction:rtl;">رعايای ظلم مظلوم و حمامه قدسی در دست جغدان
</p>
<p style="direction:rtl;">گرفتار * جميع اهل سرادق ابهی و ملأ اعلی نوحه
</p>
<p style="direction:rtl;">و ندبه مينمايند و شما در کمال راحت در ارض غفلت
</p>
<p style="direction:rtl;">اقامت نموده‌ايد و خود را هم از دوستان خالص محسوب
</p>
<p style="direction:rtl;">داشته‌ايد * فباطل ما أنتم تظنّون *
</p>
<p style="direction:rtl;">ص ٢٥
</p>
<p style="direction:rtl;">(٢٤)
</p>
<p style="direction:rtl;">(ای جهلای معروف بعلم ) چرا در ظاهر
</p>
<p style="direction:rtl;">دعوی شبانی کنيد و در باطن ذئب اغنام من شده‌ايد *
</p>
<p style="direction:rtl;">مَثَل شما مثل ستاره قبل از صبح است که در ظاهر درّيّ
</p>
<p style="direction:rtl;">و روشن است و در باطن سبب اضلال و هلاکت
</p>
<p style="direction:rtl;">کاروانهای مدينه و ديار من است *
</p>
<p style="direction:rtl;">ص ٢٦
</p>
<p style="direction:rtl;">(٢٥)
</p>
<p style="direction:rtl;">(ای بظاهر آراسته و بباطن کاسته ) مَثَلِ شما
</p>
<p style="direction:rtl;">مثل آب تلخ صافی است که کمال لطافت و صفا از آن
</p>
<p style="direction:rtl;">در ظاهر مشهود شود چون بدست صرّاف ذائقه
</p>
<p style="direction:rtl;">احديّه افتد قطره ای از آن را قبول نفرمايد * بلی تجلّی آفتاب
</p>
<p style="direction:rtl;">در تراب و مرآت هر دو موجود ولکن از فَرْقَدان
</p>
<p style="direction:rtl;">تا ارض فرق دان بلکه فرق بی منتهی در ميان *
</p>
<p style="direction:rtl;">ص ٢٧
</p>
<p style="direction:rtl;">(٢٦)
</p>
<p style="direction:rtl;">(ای دوست لسانی من ) قدری تأمّل اختيار کن
</p>
<p style="direction:rtl;">هرگز شنيده ای که يار و اغيار در قلبی بگنجد ؟ پس اغيار را
</p>
<p style="direction:rtl;">بران تا جانان بمنزل خود در آيد *
</p>
<p style="direction:rtl;">ص ٢٨
</p>
<p style="direction:rtl;">(٢٧)
</p>
<p style="direction:rtl;">(ای پسر خاک ) جميع آنچه در آسمانها و زمين است
</p>
<p style="direction:rtl;">برای تو مقرّر داشتم مگر قلوب را که محلّ نزول
</p>
<p style="direction:rtl;">تجلّی جمال و اجلال خود معيّن فرمودم * و تو منزل و محلّ
</p>
<p style="direction:rtl;">مرا بغير من گذاشتی چنانچه در هر زمان که ظهور
</p>
<p style="direction:rtl;">قدس من آهنگ مکان خود نمود غير خود را يافت
</p>
<p style="direction:rtl;">اغيار ديد و لا مکان بحرم جانان شتافت * و مع ذلک ستر
</p>
<p style="direction:rtl;">نمودم و سرّ نگشودم و خجلت ترا نپسنديدم *
</p>
<p style="direction:rtl;">ص ٢٩
</p>
<p style="direction:rtl;">(٢٨)
</p>
<p style="direction:rtl;">(ای جوهر هوی ) بسا سحرگاهان که از
</p>
<p style="direction:rtl;">مشرق لا مکان بمکان تو آمدم و ترا در بستر راحت
</p>
<p style="direction:rtl;">بغير خود مشغول يافتم و چون برق روحانی بغمام عزّ
</p>
<p style="direction:rtl;">سلطانی رجوع نمودم و در مکامن قرب خود نزد جنود
</p>
<p style="direction:rtl;">قدس اظهار نداشتم *
</p>
<p style="direction:rtl;">ص ٣٠
</p>
<p style="direction:rtl;">(٢٩)
</p>
<p style="direction:rtl;">(ای پسر جود ) در باديه های عدم بودی
</p>
<p style="direction:rtl;">و ترا بمدد تراب امر در عالم ملک ظاهر نمودم و جميع
</p>
<p style="direction:rtl;">ذرّات ممکنات و حقائق کائنات را بر تربيت تو گماشتم
</p>
<p style="direction:rtl;">چنانچه قبل از خروج از بطن امّ دو چشمه شير منير
</p>
<p style="direction:rtl;">برای تو مقرّر داشتم و چشمها برای حفظ تو گماشتم
</p>
<p style="direction:rtl;">و حبّ ترا در قلوب القا نمودم و بصرف جود ترا در
</p>
<p style="direction:rtl;">ظلّ رحمتم پروردم و از جوهر فضل و رحمت ترا حفظ
</p>
<p style="direction:rtl;">فرمودم * و مقصود از جميع اين مراتب آن بود که
</p>
<p style="direction:rtl;">بجبروت باقی ما درآئی و قابل بخششهای غيبی ما شوی *
</p>
<p style="direction:rtl;">و تو غافل چون بثمر آمدی از تمامی نعيمم غفلت نمودی
</p>
<p style="direction:rtl;">و بگمان باطل خود پرداختی بقسمی که بالمرّه فراموش
</p>
<p style="direction:rtl;">نمودی و از باب دوست بايوان دشمن مقرّ يافتی و مسکن نمودی *
</p>
<p style="direction:rtl;">ص ٣١
</p>
<p style="direction:rtl;">(٣٠)
</p>
<p style="direction:rtl;">(ای بنده دنيا ) در سحرگاهان نسيم عنايت
</p>
<p style="direction:rtl;">من بر تو مرور نمود و ترا در فراش غفلت خفته يافت
</p>
<p style="direction:rtl;">و بر حال تو گريست و باز گشت *
</p>
<p style="direction:rtl;">ص ٣٢
</p>
<p style="direction:rtl;">(٣١)
</p>
<p style="direction:rtl;">(ای پسر ارض ) اگر مرا خواهی جز مرا
</p>
<p style="direction:rtl;">مخواه و اگر اراده جمالم داری چشم از عالميان بردار
</p>
<p style="direction:rtl;">زيرا که اراده من و غير من چون آب و آتش در يک دل و قلب نگنجد *
</p>
<p style="direction:rtl;">ص ٣٣
</p>
<p style="direction:rtl;">(٣٢)
</p>
<p style="direction:rtl;">(ای برادر من ) از لسان شکرينم کلمات نازنينم
</p>
<p style="direction:rtl;">شنو و از لب نمکينم سلسبيل قدس معنوی بياشام *
</p>
<p style="direction:rtl;">يعنی تخمهای حکمت لدنّيم را در ارض طاهر قلب
</p>
<p style="direction:rtl;">بيفشان و بآب يقين آبش ده تا سنبلات علم و حکمت
</p>
<p style="direction:rtl;">من سر سبز از بلده طيّبه انبات نمايد *
</p>
<p style="direction:rtl;">ص ٣٤
</p>
<p style="direction:rtl;">(٣٣)
</p>
<p style="direction:rtl;">(ای بيگانهء با يگانه ) شمع دلت برافروخته
</p>
<p style="direction:rtl;">دست قدرت منست آن را ببادهای مخالف نفس
</p>
<p style="direction:rtl;">و هوی خاموش مکن و طبيب جميع علّتهای تو ذکر
</p>
<p style="direction:rtl;">منست فراموشش منما * حبّ مرا سرمايه خود کن
</p>
<p style="direction:rtl;">و چون بصر و جان عزيزش دار *
</p>
<p style="direction:rtl;">ص ٣٥
</p>
<p style="direction:rtl;">(٣٤)
</p>
<p style="direction:rtl;">(ای اهل رضوان من ) نهال محبّت و دوستی
</p>
<p style="direction:rtl;">شما را در روضه قدس رضوان بيد ملاطفت غرس
</p>
<p style="direction:rtl;">نمودم و بنيسان مرحمت آبش دادم حال نزديک بثمر
</p>
<p style="direction:rtl;">رسيده جهدی نمائيد تا محفوظ ماند و بنار امل و شهوت نسوزد *
</p>
<p style="direction:rtl;">ص ٣٦
</p>
<p style="direction:rtl;">(٣٥)
</p>
<p style="direction:rtl;">)ای دوستان من ) سراج ضلالت را خاموش
</p>
<p style="direction:rtl;">کنيد و مشاعل باقيهء هدايت در قلب و دل برافروزيد
</p>
<p style="direction:rtl;">که عنقريب صرّافان وجود در پيشگاه حضور معبود جز
</p>
<p style="direction:rtl;">تقوای خالص نپذيرند و غير عمل پاک قبول ننمايند *
</p>
<p style="direction:rtl;">ص ٣٧
</p>
<p style="direction:rtl;">(٣٦)
</p>
<p style="direction:rtl;">(ای پسر تراب ) حکمای عباد آنانند که تا سمع
</p>
<p style="direction:rtl;">نيابند لب نگشايند چنانچه ساقی تا طلب نبيند ساغر
</p>
<p style="direction:rtl;">نبخشد و عاشق تا بجمال معشوق فائز نشود از جان
</p>
<p style="direction:rtl;">نخروشد * پس بايد حبّه های حکمت و علم را در ارض
</p>
<p style="direction:rtl;">طيّبه قلب مبذول داريد و مستور نمائيد تا سنبلات
</p>
<p style="direction:rtl;">حکمت الهی از دِل برآيد نه از گِل *
</p>
<p style="direction:rtl;">ص ٣٨
</p>
<p style="direction:rtl;">(٣٧)
</p>
<p style="direction:rtl;">( در سطر اوّل لوح مذکور و مسطورست
</p>
<p style="direction:rtl;">و در سرادق حفظ اللّه مستور )
</p>
<p style="direction:rtl;">( ای بنده من ) ملک بی زوال را بانزالی از دست
</p>
<p style="direction:rtl;">منه و شاهنشهی فردوس را بشهوتی از دست مده *
</p>
<p style="direction:rtl;">اينست کوثر حيوان که از معين قلم رحمن ساری گشته طوبی للشّاربين *
</p>
<p style="direction:rtl;">ص ٣٩
</p>
<p style="direction:rtl;">(٣٨)
</p>
<p style="direction:rtl;">(ای پسر روح ) قفس بشکن و چون همای
</p>
<p style="direction:rtl;">عشق بهوای قدس پرواز کن و از نَفْس بگذر و با نَفَس
</p>
<p style="direction:rtl;">رحمانی در فضای قدس ربّانی بيارام *
</p>
<p style="direction:rtl;">ص ٤٠
</p>
<p style="direction:rtl;">(٣٩)
</p>
<p style="direction:rtl;">(ای پسر رماد ) براحت يومی قانع مشو
</p>
<p style="direction:rtl;">و از راحت بيزوال باقيه مگذر و گلشن باقی عيش
</p>
<p style="direction:rtl;">جاودان را بگلخن فانی ترابی تبديل منما * از زندان
</p>
<p style="direction:rtl;">بصحراهای خوش جان عروج کن و از قفس امکان
</p>
<p style="direction:rtl;">برضوان دلکش لا مکان بخرام *
</p>
<p style="direction:rtl;">ص ٤١
</p>
<p style="direction:rtl;">(٤٠)
</p>
<p style="direction:rtl;">)ای بنده من ) از بند ملک خود را رهائی
</p>
<p style="direction:rtl;">بخش و از حبس نفس خود را آزاد کن وقت را غنيمت
</p>
<p style="direction:rtl;">شمر زيرا که اين وقت را ديگر نبينی و اين زمان را هرگز نيابی *
</p>
<p style="direction:rtl;">ص ٤٢
</p>
<p style="direction:rtl;">(٤١)
</p>
<p style="direction:rtl;">(ای فرزند کنيز من ) اگر سلطنت باقی
</p>
<p style="direction:rtl;">بينی البتّه بکمال جدّ از ملک فانی درگذری و لکن
</p>
<p style="direction:rtl;">ستر آنرا حکمتهاست و جلوه اين را رمزها جز افئده پاک ادراک ننمايد *
</p>
<p style="direction:rtl;">ص ٤٣
</p>
<p style="direction:rtl;">(٤٢)
</p>
<p style="direction:rtl;">(ای بنده من ) دل را از غلّ پاک کن و بی
</p>
<p style="direction:rtl;">حسد ببساط قدس احد بخرام *
</p>
<p style="direction:rtl;">ص ٤٤
</p>
<p style="direction:rtl;">(٤٣)
</p>
<p style="direction:rtl;">(ای دوستان من ) در سبيل رضای دوست
</p>
<p style="direction:rtl;">مشی نمائيد و رضای او در خلق او بوده و خواهد بود *
</p>
<p style="direction:rtl;">يعنی دوست بی رضای دوست خود در بيت او وارد
</p>
<p style="direction:rtl;">نشود و در اموال او تصرّف ننمايد و رضای خود را
</p>
<p style="direction:rtl;">بر رضای او ترجيح ندهد و خود را در هيچ امری
</p>
<p style="direction:rtl;">مقدّم نشمارد * فتفکّروا فی ذلک يا اولی الافکار *
</p>
<p style="direction:rtl;">ص ٤٥
</p>
<p style="direction:rtl;">(٤٤)
</p>
<p style="direction:rtl;">(ای رفيق عرشی ) بد مشنو و بد مبين و خود را
</p>
<p style="direction:rtl;">ذليل مکن و عويل برميار * يعنی بد مگو تا نشنوی
</p>
<p style="direction:rtl;">و عيب مردم را بزرگ مدان تا عيب تو بزرگ ننمايد
</p>
<p style="direction:rtl;">و ذلّت نفسی مپسند تا ذلّت تو چهره نگشايد * پس با دل
</p>
<p style="direction:rtl;">پاک و قلب طاهر و صدر مقدّس و خاطر منزّه در ايّام
</p>
<p style="direction:rtl;">عمر خود که اقلّ از آنی محسوبست فارغ باش تا بفراغت
</p>
<p style="direction:rtl;">از اين جسد فانی بفردوس معانی راجع شوی و در ملکوت باقی مقرّ يابی *
</p>
<p style="direction:rtl;">ص ٤٦
</p>
<p style="direction:rtl;">(٤٥)
</p>
<p style="direction:rtl;">(وای وای ای عاشقان هوای نفسانی )
</p>
<p style="direction:rtl;">از معشوق روحانی چون برق گذشته‌ايد و بخيال شيطانی
</p>
<p style="direction:rtl;">دل محکم بسته‌ايد * ساجد خياليد و اسم آن را حقّ
</p>
<p style="direction:rtl;">گذاشته‌ايد و ناظر خاريد و نام آن را گل گذارده‌ايد *
</p>
<p style="direction:rtl;">نه نَفَس فارغی از شما برآمد و نه نسيم انقطاعی از رياض
</p>
<p style="direction:rtl;">قلوبتان وزيد * نصايح مشفقه محبوبرا بباد داده‌ايد
</p>
<p style="direction:rtl;">و از صفحه دل محو نموده‌ايد و چون بهآئم در سبزه زار
</p>
<p style="direction:rtl;">شهوت و امل تعيّش مينمائيد *
</p>
<p style="direction:rtl;">ص ٤٧
</p>
<p style="direction:rtl;">(٤٦)
</p>
<p style="direction:rtl;">(ای برادران طريق ) چرا از ذکر نگار
</p>
<p style="direction:rtl;">غافل گشته‌ايد و از قرب حضرت يار دور مانده‌ايد ؟
</p>
<p style="direction:rtl;">صِرْف جمال در سرادق بيمثال بر عرش جلال مستوی
</p>
<p style="direction:rtl;">و شما بهوای خود بجدال مشغول گشته‌ايد * روايح
</p>
<p style="direction:rtl;">قدس ميوزد و نسائم جود در هبوب و کلّ بزکام مبتلی
</p>
<p style="direction:rtl;">شده‌ايد و از جميع محروم مانده‌ايد * زهی حسرت بر شما
</p>
<p style="direction:rtl;">و علی الّذين هم يمشون علی أعقابکم و علی أثر أقدامکم هم يمرّون *
</p>
<p style="direction:rtl;">ص ٤٨
</p>
<p style="direction:rtl;">(٤٧)
</p>
<p style="direction:rtl;">(ای پسران آمال ) جامه غرور را از تن بر آريد
</p>
<p style="direction:rtl;">و ثوب تکبّر از بدن بيندازيد *
</p>
<p style="direction:rtl;">ص ٤٩
</p>
<p style="direction:rtl;">(٤٨)
</p>
<p style="direction:rtl;">(در سطر سيّم از اسطر قدس که در لوح ياقوتی
</p>
<p style="direction:rtl;">از قلم خفی ثبت شده اين است )
</p>
<p style="direction:rtl;">(ای برادران ) با يکديگر مدارا نمائيد و از دنيا
</p>
<p style="direction:rtl;">دل برداريد بعزّت افتخار منمائيد و از ذلّت ننگ مداريد *
</p>
<p style="direction:rtl;">قسم بجمالم که کلّ را از تراب خلق نمودم و البتّه بخاک راجع فرمايم *
</p>
<p style="direction:rtl;">ص ٥٠
</p>
<p style="direction:rtl;">(٤٩)
</p>
<p style="direction:rtl;">(ای پسران تراب ) اغنيا را از ناله سحرگاهی
</p>
<p style="direction:rtl;">فقرا اخبار کنيد که مبادا از غفلت بهلاکت افتند و از
</p>
<p style="direction:rtl;">سدره دولت بی نصيب مانند * الکرم و الجود من
</p>
<p style="direction:rtl;">خصالی فهنيئاً لمن تزيّن بخصالی *
</p>
<p style="direction:rtl;">ص ٥١
</p>
<p style="direction:rtl;">(٥٠)
</p>
<p style="direction:rtl;">(ای ساذج هوی ) حرص را بايد گذاشت
</p>
<p style="direction:rtl;">و بقناعت قانع شد * زيرا که لازال حريص محروم بوده
</p>
<p style="direction:rtl;">و قانع محبوب و مقبول *
</p>
<p style="direction:rtl;">ص ٥٢
</p>
<p style="direction:rtl;">(٥١)
</p>
<p style="direction:rtl;">(ای پسر کنيز من ) در فقر اضطراب
</p>
<p style="direction:rtl;">نشايد و در غنا اطمينان نبايد * هر فقری را غنا در پی و هر
</p>
<p style="direction:rtl;">غنا را فنا از عقب و لکن فقر از ماسوی اللّه نعمتی است
</p>
<p style="direction:rtl;">بزرگ حقير مشماريد زيرا که در غايت آن غنای
</p>
<p style="direction:rtl;">باللّه رخ بگشايد * و در اين مقام ( أنتم الفقرآء ) مستور
</p>
<p style="direction:rtl;">و کلمه مبارکه ( و اللّه هو الغنيّ ) چون صبح صادق از
</p>
<p style="direction:rtl;">افق قلب عاشق ظاهر و باهر و هويدا و آشکار شود
</p>
<p style="direction:rtl;">و بر عرش غنا متمکّن گردد و مقرّ يابد *
</p>
<p style="direction:rtl;">ص ٥٣
</p>
<p style="direction:rtl;">(٥٢)
</p>
<p style="direction:rtl;">(ای پسران غفلت و هوی ) دشمن مرا در
</p>
<p style="direction:rtl;">خانه من راه داده‌ايد و دوست مرا از خود رانده‌ايد
</p>
<p style="direction:rtl;">چنانچه حبّ غير مرا در دل منزل داده‌ايد * بشنويد
</p>
<p style="direction:rtl;">بيان دوست را و برضوانش اقبال نمائيد * دوستان ظاهر
</p>
<p style="direction:rtl;">نظر بمصلحت خود يکديگر را دوست داشته و دارند
</p>
<p style="direction:rtl;">و لکن دوست معنوی شما را لاجل شما دوست داشته
</p>
<p style="direction:rtl;">و دارد بلکه مخصوص هدايت شما بلايای لا تحصی
</p>
<p style="direction:rtl;">قبول فرموده * بچنين دوست جفا مکنيد و بکويش
</p>
<p style="direction:rtl;">بشتابيد * اينست شمس کلمه صدق و وفا که از افق
</p>
<p style="direction:rtl;">اصبع مالک اسماء اشراق فرموده * افتحوا آذانکم
</p>
<p style="direction:rtl;">لاصغاء کلمة اللّه المهيمن القيّوم *
</p>
<p style="direction:rtl;">ص ٥٤
</p>
<p style="direction:rtl;">(٥٣)
</p>
<p style="direction:rtl;">(ای مغروران باموال فانيه ) بدانيد که غنا
</p>
<p style="direction:rtl;">سدّيست محکم ميان طالب و مطلوب و عاشق و معشوق *
</p>
<p style="direction:rtl;">هرگز غنی بر مقرّ قرب وارد نشود و بمدينه رضا
</p>
<p style="direction:rtl;">و تسليم در نيايد مگر قليلی * پس نيکوست حال آن
</p>
<p style="direction:rtl;">غنی که غنا از ملکوت جاودانی منعش ننمايد و از دولت
</p>
<p style="direction:rtl;">ابدی محرومش نگرداند * قسم باسم اعظم که نور آن
</p>
<p style="direction:rtl;">غنی اهل آسمان را روشنی بخشد چنانچه شمس اهل زمين را *
</p>
<p style="direction:rtl;">ص ٥٥
</p>
<p style="direction:rtl;">(٥٤)
</p>
<p style="direction:rtl;">(ای اغنيای ارض ) فقرا امانت منند
</p>
<p style="direction:rtl;">در ميان شما * پس امانت مرا درست حفظ نمائيد
</p>
<p style="direction:rtl;">و براحت نفس خود تمام نپردازيد *
</p>
<p style="direction:rtl;">ص ٥٦
</p>
<p style="direction:rtl;">(٥٥)
</p>
<p style="direction:rtl;">(ای فرزند هوی ) از آلايش غنا پاک شو
</p>
<p style="direction:rtl;">و با کمال آسايش در افلاک فقر قدم گذار تا خمر 
</p>
<p style="direction:rtl;">بقا از عين فنا بياشامی *
</p>
<p style="direction:rtl;">ص ٥٧
</p>
<p style="direction:rtl;">(٥٦)
</p>
<p style="direction:rtl;">(ای پسر من ) صحبت اشرار غم بيفزايد
</p>
<p style="direction:rtl;">و مصاحبت ابرار زنگ دل بزدايد * من أراد ان
</p>
<p style="direction:rtl;">يأنس مع اللّه فليأنس مع احبّائه و من أراد ان يسمع
</p>
<p style="direction:rtl;">کلام اللّه فليسمع کلمات اصفيائه *
</p>
<p style="direction:rtl;">ص ٥٨
</p>
<p style="direction:rtl;">(٥٧)
</p>
<p style="direction:rtl;">(زينهار ای پسر خاک ) با اشرار الفت مگير
</p>
<p style="direction:rtl;">و مؤانست مجو که مجالست اشرار نور جان را بنار
</p>
<p style="direction:rtl;">حسبان تبديل نمايد *
</p>
<p style="direction:rtl;">ص ٥٩
</p>
<p style="direction:rtl;">(٥٨)
</p>
<p style="direction:rtl;">(ای پسر کنيز من ) اگر فيض روح القدس
</p>
<p style="direction:rtl;">طلبی با احرار مصاحب شو * زيرا که ابرار جام باقی از
</p>
<p style="direction:rtl;">کف ساقی خلد نوشيده‌اند و قلب مردگان را چون
</p>
<p style="direction:rtl;">صبح صادق زنده و منير و روشن نمايند *
</p>
<p style="direction:rtl;">ص ٦٠
</p>
<p style="direction:rtl;">(٥٩)
</p>
<p style="direction:rtl;">(ای غافلان ) گمان مبريد که اسرار قلوب
</p>
<p style="direction:rtl;">مستور است بلکه بيقين بدانيد که بخطّ جلی مسطور
</p>
<p style="direction:rtl;">گشته و در پيشگاه حضور مشهود *
</p>
<p style="direction:rtl;">ص ٦١
</p>
<p style="direction:rtl;">(٦٠)
</p>
<p style="direction:rtl;">(ای دوستان ) براستی ميگويم که جميع
</p>
<p style="direction:rtl;">آنچه در قلوب مستور نموده‌ايد نزد ما چون روز
</p>
<p style="direction:rtl;">واضح و ظاهر و هويداست و لکن ستر آنرا سبب
</p>
<p style="direction:rtl;">جود و فضل ماست نه استحقاق شما *
</p>
<p style="direction:rtl;">ص ٦٢
</p>
<p style="direction:rtl;">(٦١)
</p>
<p style="direction:rtl;">(ای پسر انسان ) شبنمی از ژرف دريای رحمت
</p>
<p style="direction:rtl;">خود بر عالميان مبذول داشتم و احدی را مقبل نيافتم *
</p>
<p style="direction:rtl;">زيرا که کلّ از خمر باقی لطيف توحيد بماء کثيف
</p>
<p style="direction:rtl;">نبيد اقبال نموده‌اند و از کأس جمال باقی بجام فانی
</p>
<p style="direction:rtl;">قانع شده‌اند * فبئس ما هُم به يقنعون *
</p>
<p style="direction:rtl;">ص ٦٣
</p>
<p style="direction:rtl;">(٦٢)
</p>
<p style="direction:rtl;">(ای پسر خاک ) از خمر بی مثال محبوب
</p>
<p style="direction:rtl;">لا يزال چشم مپوش و بخمر کدره فانيه چشم مگشا *
</p>
<p style="direction:rtl;">از دست ساقی احديّه کأوس باقيه برگير تا همه هوش
</p>
<p style="direction:rtl;">شوی و از سروش غيب معنوی شنوی *
</p>
<p style="direction:rtl;">بگو ای پست فطرتان از شراب باقی
</p>
<p style="direction:rtl;">قدسم چرا بآب فانی رجوع نموديد *
</p>
<p style="direction:rtl;">ص ٦٤
</p>
<p style="direction:rtl;">(٦٣)
</p>
<p style="direction:rtl;">(بگو ای اهل ارض ) براستی بدانيد که
</p>
<p style="direction:rtl;">بلای ناگهانی شما را در پی است و عقاب عظيمی از
</p>
<p style="direction:rtl;">عقب * گمان مبريد که آنچه را مرتکب شديد از نظر
</p>
<p style="direction:rtl;">محو شده * قسم بجمالم که در الواح زبرجدی از قلم جلی
</p>
<p style="direction:rtl;">جميع اعمال شما ثبت گشته *
</p>
<p style="direction:rtl;">ص ٦٥
</p>
<p style="direction:rtl;">(٦٤)
</p>
<p style="direction:rtl;">(ای ظالمان ارض ) از ظلم دست خود را
</p>
<p style="direction:rtl;">کوتاه نمائيد که قسم ياد نموده‌ام از ظلم احدی نگذرم
</p>
<p style="direction:rtl;">و اين عهدی است که در لوح محفوظ محتوم داشتم و بخاتم عزّ مختوم *
</p>
<p style="direction:rtl;">ص ٦٦
</p>
<p style="direction:rtl;">(٦٥)
</p>
<p style="direction:rtl;">(ای عاصيان ) بردباری من شما را جری
</p>
<p style="direction:rtl;">نمود و صبر من شما را بغفلت آورد که در سبيلهای
</p>
<p style="direction:rtl;">مهلک خطرناک بر مراکب نار نفس بی باک ميرانيد
</p>
<p style="direction:rtl;">گويا مرا غافل شمرده‌ايد و يا بی خبر انگاشته‌ايد *
</p>
<p style="direction:rtl;">ص ٦٧
</p>
<p style="direction:rtl;">(٦٦)
</p>
<p style="direction:rtl;">(ای مهاجران ) لسان مخصوص ذکر منست
</p>
<p style="direction:rtl;">بغيبت ميالائيد و اگر نفس ناری غلبه نمايد
</p>
<p style="direction:rtl;">بذکر عيوب خود مشغول شويد نه بغيبت خلق من *
</p>
<p style="direction:rtl;">زيرا که هر کدام از شما بنفس خود اَبصَر و اعرفيد از نفوس عباد من *
</p>
<p style="direction:rtl;">ص ٦٨
</p>
<p style="direction:rtl;">(٦٧)
</p>
<p style="direction:rtl;">(ای پسران وهم ) بدانيد چون صبح نورانی
</p>
<p style="direction:rtl;">از افق قدس صمدانی بردمد البتّه اسرار و اعمال شيطانی
</p>
<p style="direction:rtl;">که در ليل ظلمانی معمول شده ظاهر شود و بر عالميان هويدا گردد *
</p>
<p style="direction:rtl;">ص ٦٩
</p>
<p style="direction:rtl;">(٦٨)
</p>
<p style="direction:rtl;">(ای گياه خاک ) چگونه است که با دست
</p>
<p style="direction:rtl;">آلوده بشکر مباشرت جامه خود ننمائی و با دل آلوده
</p>
<p style="direction:rtl;">بکثافت شهوت و هوی معاشرتم را جوئی و بممالک
</p>
<p style="direction:rtl;">قدسم راه خواهی ؟ هيهات هيهات عمّا أنتم تريدون *
</p>
<p style="direction:rtl;">ص ٧٠
</p>
<p style="direction:rtl;">(٦٩)
</p>
<p style="direction:rtl;">)ای پسران آدم ) کلمه طيّبه و اعمال طاهره
</p>
<p style="direction:rtl;">مقدّسه بسمآء عزّ احديّه صعود نمايد * جهد کنيد تا
</p>
<p style="direction:rtl;">اعمال از غبار ريا و کدورت نفس و هوی پاک شود
</p>
<p style="direction:rtl;">و بساحت عزّ قبول درآيد * چه که عنقريب صرّافان
</p>
<p style="direction:rtl;">وجود در پيشگاه حضور معبود جز تقوای خالص
</p>
<p style="direction:rtl;">نپذيرند و غير عمل پاک قبول ننمايند * اينست آفتاب
</p>
<p style="direction:rtl;">حکمت و معانی که از افق فم مشيّت ربّانی اشراق
</p>
<p style="direction:rtl;">فرمود طوبی للمقبلين *
</p>
<p style="direction:rtl;">ص ٧١
</p>
<p style="direction:rtl;">(٧٠)
</p>
<p style="direction:rtl;">(ای پسر عيش ) خوش ساحتی است
</p>
<p style="direction:rtl;">ساحت هستی اگر اندر آئی و نيکو بساطی است
</p>
<p style="direction:rtl;">بساط باقی اگر از ملک فانی برتر خرامی و مليح است
</p>
<p style="direction:rtl;">نشاط مستی اگر ساغر معانی از يد غلام الهی بياشامی *
</p>
<p style="direction:rtl;">اگر باين مراتب فائز شوی از نيستی و فنا و محنت و خطا فارغ گردی *
</p>
<p style="direction:rtl;">ص ٧٢
</p>
<p style="direction:rtl;">(٧١)
</p>
<p style="direction:rtl;">(ای دوستان من ) ياد آوريد آن عهدی را که
</p>
<p style="direction:rtl;">در جبل فاران که در بقعه مبارکه زمان واقع شده با من
</p>
<p style="direction:rtl;">نموده‌ايد و ملأ اعلی و اصحاب مدين بقا را بر آن عهد
</p>
<p style="direction:rtl;">گواه گرفتم و حال احديرا بر آن عهد قائم نمی بينم البتّه
</p>
<p style="direction:rtl;">غرور و نافرمانی آن را از قلوب محو نموده بقسميکه اثری
</p>
<p style="direction:rtl;">از آن باقی نمانده و من دانسته صبر نمودم و اظهار نداشتم *
</p>
<p style="direction:rtl;">ص ٧٣
</p>
<p style="direction:rtl;">(٧٢)
</p>
<p style="direction:rtl;">(ای بنده من ) مثل تو مثل سيف پر جوهری است
</p>
<p style="direction:rtl;">که در غلاف تيره پنهان باشد و باين سبب قدر
</p>
<p style="direction:rtl;">آن بر جوهريان مستور ماند * پس از غلاف نفس
</p>
<p style="direction:rtl;">و هوی بيرون آی تا جوهر تو بر عالميان هويدا و روشن آيد *
</p>
<p style="direction:rtl;">ص ٧٤
</p>
<p style="direction:rtl;">(٧٣)
</p>
<p style="direction:rtl;">)ای دوست من ) تو شمس سمآء قدس منی
</p>
<p style="direction:rtl;">خود را بکسوف دنيا ميالای * حجاب غفلت را خرق
</p>
<p style="direction:rtl;">کن تا بی پرده و حجاب از خلف سحاب بدر آئی و جميع
</p>
<p style="direction:rtl;">موجودات را بخلعت هستی بيارائی *
</p>
<p style="direction:rtl;">ص ٧٥
</p>
<p style="direction:rtl;">(٧٤)
</p>
<p style="direction:rtl;">(ای ابنآء غرور ) بسلطنت فانيه ايّامی
</p>
<p style="direction:rtl;">از جبروت باقی من گذشته و خود را باسباب زرد
</p>
<p style="direction:rtl;">و سرخ می آرائيد و بدين سبب افتخار مينمائيد * قسم
</p>
<p style="direction:rtl;">بجمالم که جميع را در خيمه يکرنگ تراب درآورم و همه
</p>
<p style="direction:rtl;">اين رنگهای مختلفه را از ميان بردارم مگر کسانيکه
</p>
<p style="direction:rtl;">برنگ من درآيند و آن تقديس از همهء رنگها است *
</p>
<p style="direction:rtl;">ص ٧٦
</p>
<p style="direction:rtl;">(٧٥)
</p>
<p style="direction:rtl;">(ای ابنآء غفلت ) بپادشاهی فانی دل مبنديد
</p>
<p style="direction:rtl;">و مسرور مشويد * مثل شما مثل طير غافلی است که
</p>
<p style="direction:rtl;">بر شاخه باغی در کمال اطمينان بسرايد و بغتةً صيّاد
</p>
<p style="direction:rtl;">اجل او را بخاک اندازد ديگر از نغمه و هيکل و رنگ
</p>
<p style="direction:rtl;">او اثری باقی نماند * پس پند گيريد ای بندگان هوی *
</p>
<p style="direction:rtl;">ص ٧٧
</p>
<p style="direction:rtl;">(٧٦)
</p>
<p style="direction:rtl;">(ای فرزند کنيز من ) لازال هدايت باقوال
</p>
<p style="direction:rtl;">بوده و اين زمان بافعال گشته * يعنی بايد جميع افعال
</p>
<p style="direction:rtl;">قدسی از هيکل انسانی ظاهر شود چه که در اقوال
</p>
<p style="direction:rtl;">کلّ شريکند و لکن افعال پاک و مقدّس مخصوص
</p>
<p style="direction:rtl;">دوستان ماست * پس بجان سعی نمائيد تا بافعال از جميع
</p>
<p style="direction:rtl;">ناس ممتاز شويد * کذلک نصحناکم فی لوح قدس منير *
</p>
<p style="direction:rtl;">ص ٧٨
</p>
<p style="direction:rtl;">(٧٧)
</p>
<p style="direction:rtl;">(ای پسر انصاف ) در ليل جمال هيکل بقا
</p>
<p style="direction:rtl;">از عقبه زمرّدی وفا بسدره منتهی رجوع نمود و گريست
</p>
<p style="direction:rtl;">گريستنی که جميع ملأ عالين و کروبين از ناله او
</p>
<p style="direction:rtl;">گريستند * و بعد از سبب نوحه و ندبه استفسار شد
</p>
<p style="direction:rtl;">مذکور داشت که حسب الأمر در عقبه وفا منتظر
</p>
<p style="direction:rtl;">ماندم و رائحه وفا از اهل ارض نيافتم و بعد آهنگ
</p>
<p style="direction:rtl;">رجوع نمودم ملحوظ افتاد که حمامات قدسی چند
</p>
<p style="direction:rtl;">در دست کلاب ارض مبتلی شده‌اند * در اين وقت
</p>
<p style="direction:rtl;">حوريّه الهی از قصر روحانی بی ستر و حجاب دويد
</p>
<p style="direction:rtl;">و سؤال از اسامی ايشان نمود و جميع مذکور شد الّا
</p>
<p style="direction:rtl;">اسمی از اسمآء * و چون اصرار رفت حرف اوّل اسم از
</p>
<p style="direction:rtl;">لسان جاری شد اهل غرفات از مکامن عزّ خود بيرون
</p>
<p style="direction:rtl;">دويدند و چون بحرف دوم رسيد جميع بر تراب ريختند *
</p>
<p style="direction:rtl;">در آن وقت ندا از مکمن قرب رسيد زياده بر اين جايز نه *
</p>
<p style="direction:rtl;">انّا کنّا شهدآء علی ما فعلوا و حينئذٍ کانوا يفعلون *
</p>
<p style="direction:rtl;">ص ٧٩
</p>
<p style="direction:rtl;">(٧٨)
</p>
<p style="direction:rtl;">(ای فرزند کنيز من ) از لسان رحمن سلسبيل
</p>
<p style="direction:rtl;">معانی بنوش و از مشرق بيان سبحان اشراق انوار
</p>
<p style="direction:rtl;">شمس تبيان من غير ستر و کتمان مشاهده نما * تخمهای
</p>
<p style="direction:rtl;">حکمت لدنّيم را در ارض طاهر قلب بيفشان و بآب
</p>
<p style="direction:rtl;">يقين آبش ده تا سنبلات علم و حکمت من سر سبز
</p>
<p style="direction:rtl;">از بلده طيّبه انبات نمايد *
</p>
<p style="direction:rtl;">ص ٨٠
</p>
<p style="direction:rtl;">(٧٩)
</p>
<p style="direction:rtl;">(ای پسر هوی ) تا کی در هوای نفسانی
</p>
<p style="direction:rtl;">طيران نمائی ؟ پر عنايت فرمودم تا در هوای قدس معانی
</p>
<p style="direction:rtl;">پرواز کنی نه در فضای وهم شيطانی * شانه مرحمت
</p>
<p style="direction:rtl;">فرمودم تا گيسوی مشکينم شانه نمائی نه گلويم بخراشی *
</p>
<p style="direction:rtl;">ص ٨١
</p>
<p style="direction:rtl;">(٨٠)
</p>
<p style="direction:rtl;">)ای بندگان من ) شما اشجار رضوان منيد
</p>
<p style="direction:rtl;">بايد باثمار بديعه منيعه ظاهر شويد تا خود و ديگران
</p>
<p style="direction:rtl;">از شما منتفع شوند * لذا بر کلّ لازم که بصنايع
</p>
<p style="direction:rtl;">و اکتساب مشغول گردند * اينست اسباب غنا
</p>
<p style="direction:rtl;">يا اولی الألباب و انّ الأمور معلّقة باسبابها و فضل اللّه
</p>
<p style="direction:rtl;">يغنيکم بها * و اشجار بی ثمار لايق نار بوده و خواهد بود *
</p>
<p style="direction:rtl;">ص ٨٢
</p>
<p style="direction:rtl;">(٨١)
</p>
<p style="direction:rtl;">) ای بنده من) پست‌ترين ناس نفوسی
</p>
<p style="direction:rtl;">هستند که بی ثمر در ارض ظاهرند و فی الحقيقه از اموات
</p>
<p style="direction:rtl;">محسوبند بلکه اموات از آن نفوس معطّله مهمله ارجح عند اللّه مذکور *
</p>
<p style="direction:rtl;">ص ٨٣
</p>
<p style="direction:rtl;">(٨٢)
</p>
<p style="direction:rtl;">(ای بنده من ) بهترين ناس آنانند که باقتراف
</p>
<p style="direction:rtl;">تحصيل کنند و صرف خود و ذوی القربی نمايند حبّاً للّه ربّ العالمين *
</p>
<p style="direction:rtl;">عروس معانی بديعه که ورای پرده‌های
</p>
<p style="direction:rtl;">بيان مستور و پنهان بود بعنايت الهی و الطاف ربّانی
</p>
<p style="direction:rtl;">چون شعاع منير جمال دوست ظاهر و هويدا شد *
</p>
<p style="direction:rtl;">شهادت ميدهم ای دوستان که نعمت تمام و حجّت
</p>
<p style="direction:rtl;">کامل و برهان ظاهر و دليل ثابت آمد ديگر تا همّت شما
</p>
<p style="direction:rtl;">از مراتب انقطاع چه ظاهر نمايد * کذلک تمّت النّعمة عليکم
</p>
<p style="direction:rtl;">و علی من فی السّموات و الأرضين و الحمد للّه ربّ العالمين *
</p>
</body>
</html>