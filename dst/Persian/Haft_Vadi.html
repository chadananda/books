<!DOCTYPE html><html lang="en" dir="ltr">
<head>
    <meta charset="utf-8"/>
    <title>Title</title>

    <meta name="title" content="هفت وادی"/>
    <meta name="acronym" content=""/>
    <meta name="description" content=""/>
    <meta name="subject" content=""/>
    <meta name="language" content=""/>
    <meta name="created" content="2004-02-04T06:34:00"/>
    <meta name="modified" content=""/>
    <meta name="author" content="حضرت بهاءالله"/>
    <meta name="publisher" content="FFA"/>
    <meta name="publisher-url" content="firm-foundation.org"/>
    <meta name="original-language" content=""/>
    <meta name="translator" content=""/>

    <link rel="stylesheet" type="text/css" href="../_assets/global/base.css"/>
    <!-- <link rel='stylesheet' type='text/css' href='assets/{acronym}.css'> -->
</head>
<body>
<p>
هفت وادی
</p>
<p>
ص ١
</p>
<p>
بسم اللّه الرّحمن الرّحيم
</p>
<p>
الحمد للّه الّذی اظهر الوجود من العدم و رقم علی لوح الانسان
</p>
<p>
من اسرار القدم و علّمه من البيان ما لا يعلم و جعله کتابا مبيناً
</p>
<p>
لمن آمن و استسلم و اشهد خلق کلّ شیءٍ فی هذا الزّمان المظلم الصّيلم
</p>
<p>
و انطقه فی قطب البقاء علی اللّحن البديع فی الهيکل المکرّم ليشهد الکلّ
</p>
<p>
فی نفسه بنفسه فی مقام تجلّی ربّه بانّه لا اله الّا هو و ليصل الکلّ بذلک
</p>
<p>
ص ٢
</p>
<p>
الی ذروة الحقائق حتّی لا يشاهد احد شيئاً الّا و قد يری اللّه فيه .
</p>
<p>
و اصلّی و اسلّم علی اوّل بحر تشعّب من بحر الهويّة و اوّل صبح لاح عن
</p>
<p>
افق الاحديّة و اوّل شمس اشرقت فی سماء الازليّة و اوّل نار
</p>
<p>
اوقدت من مصباح القدميّة فی مشکوة الواحديّة الّذی
</p>
<p>
کان احمد فی ملکوت العالين و محمّداً فی ملأ المقرّبين و محموداً
</p>
<p>
فی جبروت المخلصين " و ايّاً ما تدعوا فله الاسماء الحسنی " فی قلوب العارفين
</p>
<p>
و علی آله و صحبه تسليماً کثيراً دائماً ابداً . و بعد قد سمعت ما غنّت
</p>
<p>
ورقاء العرفان علی افنان سدرة فؤادک و عرفت ما غرّدت
</p>
<p>
حمامة الايقان علی اغصان شجرة قلبک کانّی وجدت
</p>
<p>
روائح الطّيّب من قميص حبّک و ادرکت تمام لقائک فی ملاحظة
</p>
<p>
ص ٣
</p>
<p>
کتابک و لمّا بلغت اشاراتک فی فنائک فی اللّه و بقائک
</p>
<p>
به و حبّک احبّاء اللّه و مظاهر اسمائه و مطالع صفاته لذا اذکر لک
</p>
<p>
اشارات قدسيّة شعشعانيّة من مراتب الجلال لتجذبک الی
</p>
<p>
ساحة القدس و القرب و الجمال و توصلک الی مقام لا تری
</p>
<p>
فی الوجود الّا طلعة حضرة محبوبک و لن تری الخلق الّا کيوم لم يکن
</p>
<p>
احد مذکوراً و هی ما غنّ بلبل الاحديّة فی الرّياض الغوثيّه قوله
</p>
<p>
" و تظهر علی لوح قلبک رقوم لطائف اسرار " اتّقوا اللّه يعلّمکم اللّه "
</p>
<p>
و يتذکّر طائر روحک حظائر القدم و يطير فی فضاء " فاسلکی سبل ربّک
</p>
<p>
ذللاً " بجناح الشّوق و تجتنی من اثمار الانس فی بساتين " کلی من
</p>
<p>
کلّ الثّمرات " انتهی . و عمری يا حبيب لو تذوق هذه الثّمرات
</p>
<p>
ص ٤
</p>
<p>
من خضر هذه السّنبلات الّتی نبتت فی اراضی المعرفة عند
</p>
<p>
تجلّی انوار الذّات فی مرايا الاسماء و الصّفات ليأخذ الشّوق
</p>
<p>
زمام الصّبر و الاصطبارعن کفّک و يهتزّ روحک من بوارق الانوار
</p>
<p>
و تجذبک من الوطن التّرابيّ الی الوطن الاصليّ الالهيّ فی
</p>
<p>
قطب المعانی و تصعدک الی مقام تطير فی الهواء کما تمشی
</p>
<p>
علی التّراب و ترکض علی الماء کما ترکض علی الارض
</p>
<p>
فهنيئاً لی و لک و لمن سما الی سماء العرفان و صبا قلبه بما هبّ
</p>
<p>
علی رياض سرّه صبا الايقان من سبأِ الرّحمن و السّلام علی من اتّبع الهدی .
</p>
<p>
و بعد مراتب سير سالکان را از مسکن خاکی بوطن الهی
</p>
<p>
هفت رتبه معيّن نموده‌اند چنانچه بعضی هفت وادی و بعضی هفت
</p>
<p>
ص ٥
</p>
<p>
شهر ذکر کرده‌اند و گفته اند که سالک تا از نفس هجرت ننمايد و اين
</p>
<p>
اسفار را طی نکند ببحر قرب و وصال وارد نشود و از خمر بيمثال نچشد .
</p>
<p>
اوّل وادی طلب است . مرکب اين وادی صبر است و
</p>
<p>
مسافر در اين سفر بی صبر بجائی نرسد و بمقصود واصل نشود و بايد هر گز افسرده
</p>
<p>
نگردد اگر صد هزار سال سعی کند و جمال دوست نبيند پژمرده نشود .
</p>
<p>
زيرا مجاهدين کعبهء " فينا " ببشارت " لنهدينّهم سبلنا " مسرورند و کمر خدمت
</p>
<p>
در طلب بغايت محکم بسته‌اند و در هر آن از مکان غفلت بامکان
</p>
<p>
طلب سفر کنند هيچ بندی ايشان را منع ننمايد و هيچ پندی سدّ نکند .
</p>
<p>
و شرط است اين عباد را که دل را که منبع خزينهء الهيّه است از
</p>
<p>
هر نقشی پاک کنند و از تقليد که از اثر آباء و اجداد است اعراض نمايند
</p>
<p>
ص ٦
</p>
<p>
و ابواب دوستی و دشمنی را با کلّ اهل ارض مسدود کنند . و طالب
</p>
<p>
در اين سفر بمقامی رسد که همهء موجودات را در طلب دوست سر گشته بيند
</p>
<p>
چه يعقوبها بيند که در طلب يوسف آواره مانده‌اند عالمی حبيب
</p>
<p>
بيند که در طلب محبوب دوانند و جهانی عاشق ملاحظه کند که در پی معشوق
</p>
<p>
روان و در هر آنی امری مشاهده کند و در هر ساعتی بر سرّی مطّلع گردد
</p>
<p>
زيرا که دل از هر دو جهان برداشته و عزم کعبهء جانان نموده
</p>
<p>
و در هر قدمی اعانت غيبی او را شامل شود و جوش طلبش زياده گردد . طلب
</p>
<p>
را بايد از مجنون عشق اندازه گرفت . حکايت کنند که روزی مجنون را ديدند
</p>
<p>
خاک می بيخت و اشک ميريخت . گفتند چه ميکنی ؟ گفت ليلی را ميجويم . گفتند
</p>
<p>
وای بر تو ليلی از روح پاک و تو از خاک طلب می کنی ؟ گفت همه جا در
</p>
<p>
ص ٧
</p>
<p>
طلبش ميکوشم شايد در جائی بجويم . بلی در تراب ربّ الارباب
</p>
<p>
جستن اگر چه نزد عاقل قبيح است لکن بر کمال جدّ و طلب دليل است
</p>
<p>
" من طلب شيئاً و جدّ وجد " طالب صادق جز وصال مطلوب چيزی
</p>
<p>
نجويد و حبيب را جز وصال محبوب مقصودی نباشد . و اين طلب طالب
</p>
<p>
را حاصل نشود مگر بنثار آنچه هست يعنی آنچه ديده و شنيده و فهميده همه را
</p>
<p>
بنفی " لا " منفی سازد تا بشهرستان جان که مدينهء "الّا " است واصل شود .
</p>
<p>
همّتی بايد تا در طلبش کوشيم و جهدی بايد تا از شهد وصلش نوشيم اگر از اين
</p>
<p>
جام نوش کنيم عالمی فراموش کنيم . و سالک در اين سفر بر هر خاکی
</p>
<p>
جالس شود و در هر بلادی ساکن گردد از هر وجهی طلب جمال دوست
</p>
<p>
کند و در هر ديار طلب يار نمايد با هر جمعی مجتمع شود و با هر سری همسری نمايد
</p>
<p>
ص ٨
</p>
<p>
که شايد در سری سرّ محبوب بيند و يا از صورتی جمال محبوب مشاهده کند .
</p>
<p>
و اگر در اين سفر باعانت باری از يار بی نشان نشان يافت
</p>
<p>
و بوی يوسف گمگشته از بشير احديّه شنيد فوراً بوادی عشق قدم گذارد و از
</p>
<p>
نار عشق بگدازد . در اين شهر آسمان جذب بلند شود و آفتاب جهانتاب
</p>
<p>
شوق طالع گردد و نارعشق بر افروزد و چون نار عشق بر افروخت خرمن
</p>
<p>
عقل بکلّی بسوخت . در اين وقت سالک از خود و از غير خود بيخبر است
</p>
<p>
نه جهل و علم داند و نه شکّ و يقين نه صبح هدايت شناسد و نه شام ضلالت
</p>
<p>
از کفر و ايمان هر دو در گريز و سمّ قاتلش دلپذير اينست که عطّار گفته :
</p>
<p>
" کفر کافر را و دين ديندار راذرّه دردت دل عطّار را "
</p>
<p>
مرکب اين وادی درد است و اگر درد نباشد هر گز اين سفر تمام
</p>
<p>
ص ٩
</p>
<p>
نشود وعاشق در اين رتبه جز معشوق خيالی ندارد و جز محبوب پناهی نجويد
</p>
<p>
و در هر آن صد جان رايگان در ره جانان دهد و در هر قدمی هزار سر در
</p>
<p>
پای دوست اندازد . ای برادر من تا بمصر عشق در نيائی بيوسف جمال
</p>
<p>
دوست واصل نشوی و تا چون يعقوب از چشم ظاهری نگذری چشم
</p>
<p>
باطن نگشائی و تا بنار عشق نيفروزی بيار شوق نياميزی . و عاشق را
</p>
<p>
از هيچ چيز پروا نيست و از هيچ ضُرّی ضرر نه از نار سردش بينی و از دريا
</p>
<p>
خشکش يابی .
</p>
<p>
" نشان عاشق آن باشد که سردش بينی از دوزخ
</p>
<p>
نشان عارف آن باشد که خشکش بينی از دريا "
</p>
<p>
عشق هستی قبول نکند و زندگی نخواهد حيات در ممات بيند و عزّت از ذلّت
</p>
<p>
جويد بسيار هوش بايد تا لايق جوش عشق شود و بسيار سر بايد تا قابل
</p>
<p>
ص ١٠
</p>
<p>
کمند دوست گردد مبارک گردنی که در کمندش افتد و فرخنده سری
</p>
<p>
که در راه محبّتش بخاک افتد . پس ای دوست از نفس بيگانه شو تا به يگانه پی بری
</p>
<p>
و از خاکدان فانی بگذر تا در آشيان الهی جای گيری نيستی بايد تا نار
</p>
<p>
هستی بر افروزی و مقبول راه عشق شوی .
</p>
<p>
" نکند عشق نفس زنده قبولنکند باز موش مرده شکار "
</p>
<p>
عشق در هر آنی عالمی بسوزد و در هر ديار که علم بر افرازد ويران سازد در
</p>
<p>
مملکتش هستی را وجودی نه و در سلطنتش عاقلانرا مقرّی نه نهنگ عشق اديب
</p>
<p>
عقل را ببلعد و لبيب دانش بشگرد هفت دريا بياشامد وعطش قلبش نيفسرد
</p>
<p>
و هل من مزيد گويد از خويش بيگانه شود و ازهر چه در عالم است کناره گيرد .
</p>
<p>
" با دو عالم عشق را بيگانگیاندر او هفتاد و دو ديوانگی "
</p>
<p>
ص ١١
</p>
<p>
صد هزار مظلومان در کمندش بسته و صد هزار عارفان به تيرش خسته
</p>
<p>
هر سرخی که در عالم بينی از قهرش دان و هر زردی که در رخسار بينی از
</p>
<p>
زهرش شمر جز فنا دوائی نبخشد و جز در وادی عدم قدم نگذارد و لکن
</p>
<p>
زهرش در کام عاشق از شهد خوشتر و فنايش در نظر طالب از صد هزار بقا
</p>
<p>
محبوبترست . پس بايد بنار عشق حجابهای نفس شيطانی سوخته شود تا روح
</p>
<p>
برای ادراک مراتب سيّد " لو لا ک " لطيف و پاکيزه گردد .
</p>
<p>
" نار عشقی بر فروز و جمله هستيها بسوز
</p>
<p>
پس قدم بردار و اندر کوی عشّاقان گذار "
</p>
<p>
و اگر عاشق بتأييدات خالق از منقار شاهين عشق بسلامت بگذرد
</p>
<p>
در مملکت معرفت وارد شود و از شکّ بيقين آيد و از ظلمت ضلالت
</p>
<p>
هوی بنور هدايت تقوی راجع گردد و چشم بصيرتش باز شود و با حبيب خود
</p>
<p>
ص ١٢
</p>
<p>
براز مشغول گردد در حقيقت و نياز بگشايد و ابواب مجاز در بندد . در اين
</p>
<p>
رتبه قضا را رضا دهد و جنگ را صلح بيند و در فنا معانی بقا درک نمايد و
</p>
<p>
بچشم سَر و سرّ در آفاق ايجاد و انفس عباد اسرار معاد بيند و حکمت
</p>
<p>
صمدانی را بقلب روحانی در مظاهر نا متناهی الهی سير فرمايد در بحر قطره بيند
</p>
<p>
و در قطره اسرار بحر ملاحظه کند .
</p>
<p>
" دل هر ذرّه ای که بشکافیآفتابيش در ميان بينی "
</p>
<p>
و سالک در اين وادی در آفرينش حقّ ببينش مطلق مخالف
</p>
<p>
و مغاير نبيند و در هر آن " ما تری فی خلق الرّحمن من تفاوت فارجع البصر
</p>
<p>
هل تری من فطور " گويد در ظلم عدل بيند و در عدل فضل مشاهده کند
</p>
<p>
در جهل علمها مستور بيند و در علمها صد هزار حکمتها آشکار و هويدا ادراک نمايد
</p>
<p>
ص ١٣
</p>
<p>
و قفس تن و هوی بشکند و بنفس اهل بقا انس گيرد بنردبانهای معنوی
</p>
<p>
صعود نمايد و بسماء معانی بشتابد در فُلک " سنريهم آياتنا فی الآفاق و
</p>
<p>
فی انفسهم " ساکن شود و بر بحر " حتّی يتبيّن لهم انّه الحقّ " ساير گردد و
</p>
<p>
اگر ظلمی بيند صبر نمايد و اگر قهر بيند مهر آرد . حکايت کنند عاشقی سالها
</p>
<p>
در هجر معشوقش جان ميباخت و در آتش فراقش ميگداخت از غلبهء عشق
</p>
<p>
صدرش از صبر خالی ماند و جسمش از روح بيزاری جست و زندگی در فراقرا
</p>
<p>
از نفاق ميشمرد و از آفاق بغايت در احتراق بود چه روزها که از هجرش
</p>
<p>
راحت نجسته و بسا شبها که از دردش نخفته از ضعف بدن چون آهی
</p>
<p>
گشته و از درد دل چون وای شده بيک شربه وصلش هزار جان رايگان
</p>
<p>
ميداد و ميسّر نميشد طبيبان از علاجش در ماندند و مؤانسان از انسش
</p>
<p>
ص ١٤
</p>
<p>
دوری جستند بلی مريض عشق را طبيب چاره نداند مگر عنايت حبيب
</p>
<p>
دستش گيرد . باری عاقبت شجر رجايش ثمر يأس بخشيد و نار اميدش
</p>
<p>
بيفسرد تا آنکه شبی از جان بيزار شد و از خانه ببازار رفت ناگاه
</p>
<p>
او را عسسی تعاقب نمود او از پيش تازان و عسس از پی دوان تا آنکه عسسها
</p>
<p>
جمع شدند و از هر طرف راه فرار برآن بيقرار بستند و آن فقير از دل
</p>
<p>
ميناليد و باطراف ميدويد و با خود ميگفت اين عسس عزرائيل من است
</p>
<p>
که باين تعجيل در طلب من است و يا شدّاد بلادست که در کين عباد است .
</p>
<p>
آن خستهء تير عشق بپا دوان بود و بدل نالان تا بديوار باغی رسيد و
</p>
<p>
بهزار زحمت و محنت بالای ديوار رفت ديواری بغايت بلند ديد از
</p>
<p>
جان گذشت و خود را در باغ انداخت ديد معشوقش در دست چراغی
</p>
<p>
ص ١٥
</p>
<p>
دارد و تفحّص انگشتری مينمايد که از او گم شده بود . چون آن عاشق دلداده
</p>
<p>
معشوق دل برده را ديد آهی بر کشيد و دست بدعا بر داشت که
</p>
<p>
ای خدا اين عسس را عزّت ده و دولت بخش و باقی دار که اين عسس
</p>
<p>
جبرئيل بود که دليل اين عليل گشت يا اسرافيل بود که حيات بخش اين
</p>
<p>
ذليل شد . و آنچه گفت فی الحقيقه درست بود زيرا ملاحظه شد که اين ظلم
</p>
<p>
منکَر عسس چقدر عدلها در سر داشت و چه رحمتها در پرده پنهان نموده بود
</p>
<p>
بيک قهر تشنهء صحرای عشق را ببحر معشوق واصل نمود و ظلمت فراق را
</p>
<p>
بنور وصال روشن فرمود بعيدی را ببستان قرب جای داد و
</p>
<p>
عليلی را بطبيب قلب راه نمود . حال آن عاشق اگر آخر بين بود
</p>
<p>
در اوّل بر عسس رحمت مينمود و دعايش ميگفت و آن ظلم را عدل ميديد
</p>
<p>
ص ١٦
</p>
<p>
چون از آخر محجوب بود در اوّل ناله آغاز نمود و بشکايت زبان گشود .
</p>
<p>
و لکن مسافران حديقهء عرفان چون آخر را در اوّل بينند لهذا در جنگ
</p>
<p>
صلح و در قهر آشتی ملاحظه کنند و اين رتبهء اهل اين وادی است
</p>
<p>
و اهل واديهای فوق اين وادی اوّل و آخر را يک بينند بلکه نه اوّل
</p>
<p>
بينند نه آخر لا اوّل و لا آخر بينند بلکه اهل مدينه بقا که در روضه
</p>
<p>
خضرا ساکنند لا اوّل و لا آخر هم نبينند از اوّلها در گريزند و بآخرها
</p>
<p>
در ستيز زيرا که عوالم اسما را طی نموده‌اند و از عوالم صفات چون برق
</p>
<p>
در گذشته‌اند چنانچه ميفرمايد " کمال التّوحيد نفی الصّفات عنه " و در
</p>
<p>
ظلّ ذات مسکن گرفته‌اند . اينست که خواجه عبداللّه قدّس اللّه تعالی
</p>
<p>
سرّه العزيز در اين مقام نکته دقيقی و کلمه بليغی در معنی " اهدنا الصّراط المستقيم "
</p>
<p>
ص ١٧
</p>
<p>
فرموده‌اند و آن اينست که " بنمای بما راه راست يعنی بمحبّت ذات
</p>
<p>
خود مشرّف دار تا از التفات بخود و غير تو آزاد گشته بتمامی گرفتار تو گرديم
</p>
<p>
جز تو ندانيم جز تو نبينيم و جز تو نينديشيم " بلکه از اين مقام هم بالا روند
</p>
<p>
چنانچه ميفرمايد " المحبّة حجاب بين المحبّ و المحبوب " بيش از اين گفتن مرا
</p>
<p>
دستور نيست در اين وقت صبح معرفت طالع شد و چراغهای سير
</p>
<p>
و سلوک خاموش گشت .
</p>
<p>
" وهم موسی با همه نور و هنر شد از آن محجوب تو بی پر مپر "
</p>
<p>
اگر اهل راز و نيازی بپرهای همّت اوليا پرواز کن تا اسرار
</p>
<p>
دوست بينی و بانوار محبوب رسی انّا للّه و انّا اليه راجعون .
</p>
<p>
و سالک بعد از سير وادی معرفت که آخر مقام تحديد است باوّل
</p>
<p>
ص ١٨
</p>
<p>
مقام توحيد واصل شود و از کأس تجريد بنوشد و در مظاهر تفريد سير نمايد .
</p>
<p>
در اين مقام حجاب کثرت بر درد و از عوالم شهوت بر پرد و در سماء وحدت
</p>
<p>
عروج نمايد بگوش الهی بشنود و بچشم ربّانی اسرار صنع صمدانی بيند بخلوتخانهء
</p>
<p>
دوست قدم گذارد و محرم سرادق محبوب شود و دست حقّ از جيب مطلق
</p>
<p>
بر آرد و اسرار قدرت ظاهر نمايد وصف و اسم و رسم از خود نبيند وصف خود
</p>
<p>
را در وصف حقّ بيند و اسم حقّ را در اسم خود ملاحظه نمايد همهء آوازها از شه
</p>
<p>
داند و جميع نغمات را از او شنود بر کرسيّ " قل کلّ من عند اللّه " جالس شود و
</p>
<p>
بر بساط " لا حول و لا قوّة الّا باللّه " راحت گيرد و در اشياء بنظر توحيد
</p>
<p>
مشاهده کند و اشراق تجلّی شمس الهی را از مشرق هويّت بر همهء ممکنات يکسان
</p>
<p>
بيند و انوار توحيد را بر جميع موجودات موجود و ظاهر مشاهده کند .
</p>
<p>
ص ١٩
</p>
<p>
و معلوم آنجناب بوده که جميع اختلافات عوالم کون که در مراتب سلوک
</p>
<p>
سالک مشاهده ميکند از نظر خود سالک است مثالی در اين مقام
</p>
<p>
ذکر ميشود تا اين معنی تمام معلوم گردد . ملاحظه در شمس ظاهری فرمائيد
</p>
<p>
که بر همهء موجودات و ممکنات بيک اشراق تجلّی مينمايد و افاضهء نور
</p>
<p>
بامر سلطان ظهور بر همهء اشياء ميفرمايد و ليکن در هر محلّ باقتضای استعداد
</p>
<p>
آن محلّ ظاهر ميشود و اعطای فيض ميکند مثل اينکه در مرآت بقرصها و
</p>
<p>
هيأتها جلوه مينمايد و اين بواسطهء لطافت خود مرآت است و در بلور
</p>
<p>
نار احداث ميکند و در ساير اشياء همان اثر تجلّی ظاهر است نه قرص
</p>
<p>
و بآن اثر هر شیء را بامر مؤثّر باستعداد او تربيت ميکند چنانچه مشاهده ميکنيد
</p>
<p>
و همچنين الوان هم باقتضای محلّ ظاهر ميشود مثل اينکه در زجاجهء
</p>
<p>
ص ٢٠
</p>
<p>
زرد تجلّی زرد و در سفيد تجلّی سفيد و در سرخ تجلّی سرخ ملاحظه ميشود . پس اين
</p>
<p>
اختلافات از محلّ است نه از اشراق ضياء و اگر محلّ مانع داشته
</p>
<p>
باشد مثل جدار و سقف آن محلّ بالمرّه از تجلّی شمس محروم ماند و آفتاب
</p>
<p>
بر آن نتابد . اين است که بعضی از نفوس ضعيفه چون اراضی معرفت
</p>
<p>
را بجدار نفس و هوی و حجاب غفلت و عمی حايل نموده‌اند لهذا از اشراق
</p>
<p>
شمس معانی و اسرار محبوب لايزالی محجوب مانده‌اند و از جواهر حکمت دين
</p>
<p>
مبين سيّد المرسلين دور مانده‌اند و از حرم جمال محروم شدند و از کعبهء
</p>
<p>
جلال مهجور اينست رتبهء اهل زمان . و اگر بلبلی از گِل نفس بر خيزد و
</p>
<p>
بر شاخسار گُل قلب جای گيرد و بنغمات حجازی و آوازهای
</p>
<p>
خوش عراقی اسرار الهی ذکر نمايد که حرفی از آن جميع جسدهای مرده
</p>
<p>
ص ٢١
</p>
<p>
را حيات تازه جديد بخشد و روح قدسی بر عظام رميمه ممکنات مبذول
</p>
<p>
دارد هزار چنگال حسد و منقار بغض بينی که قصد او نمايند و با تمام جدّ در
</p>
<p>
هلاکش کوشند بلی جُعَل را بوی خوش ناخوش آيد و مزکوم را رايحه
</p>
<p>
طيّب ثمر ندهد اينست که برای ارشاد عوام گفته‌اند
</p>
<p>
" دفع کن از مغز و از بينی زکامتا که ريح اللّه در آيد در مشام "
</p>
<p>
باری اختلاف محلّ واضح و مبرهن شد و امّا نظر سالک وقتی
</p>
<p>
در محلّ محدود است يعنی در زجاجات سير مينمايد اينست که زرد و سرخ
</p>
<p>
و سفيد بيند باين جهت است که جدال بين عباد برپا شده و عالم
</p>
<p>
را غبار تيره از انفس محدوده فرا گرفته و بعضی نظر باشراق ضوء دارند
</p>
<p>
و برخی از خمر وحدت نوشيده‌اند جز شمس چيزی نبينند . پس بسبب
</p>
<p>
ص ٢٢
</p>
<p>
سير اين سه مقام مختلف فهم سالکين و بيان ايشان مختلف ميشود
</p>
<p>
اين است که اثر اختلاف در عالم ظاهر شده و ميشود زيرا که بعضی در رتبه
</p>
<p>
توحيد واقفند و از آن عالم سخن گويند و برخی در عوالم تحديد قائمند و
</p>
<p>
بعضی در مراتب نفس و برخی بالمرّه محتجبند . اينست که جهّال عصر که
</p>
<p>
از پرتو جمال نصيب نبرده‌اند ببعضی مقال تکلّم مينمايند و در هر عصر و زمان
</p>
<p>
بر اهل لجّه توحيد وارد ميآورند آنچه را که خود بآن لايق و سزاوارند
</p>
<p>
"و لو يؤاخذ اللّه النّاس بما کسبوا ما ترک علی ظَهرها من دابّةٍ و لکن
</p>
<p>
يؤخّرهم الی اجل مسمّی ". ای برادر من قلب لطيف بمنزله آئينه است
</p>
<p>
آن را بصيقل حبّ و انقطاع از ما سوی اللّه پاک کن تا آفتاب حقيقی
</p>
<p>
در آن جلوه نمايد و صبح ازلی طالع شود معنی " لا يسعنی ارضی و لا سمائی
</p>
<p>
ص ٢٣
</p>
<p>
و لکن يسعنی قلب عبدی المؤمن " را آشکار و هويدا بينی و جان در دست
</p>
<p>
گيری و بهزار حسرت نثار يار تازه نمائی . و چون انوار تجلّی سلطان احديّه
</p>
<p>
بر عرش قلب و دل جلوس نمود نور او در جميع اعضاء و ارکان ظاهر
</p>
<p>
ميشود آن وقت سرّ حديث مشهور سر از حجاب ديجور بر آرد " لازال العبد
</p>
<p>
يتقرّب اليّ بالنّوافل حتّی احببته فاذا احببته کنتُ سمعه الّذی يسمع
</p>
<p>
به " الخ زيرا که صاحب بيت در بيت خود تجلّی نموده و ارکان بيت
</p>
<p>
همه از نور او روشن و منوّر شده وفعل و اثر نور از منير است اينست که
</p>
<p>
همه باو حرکت نمايند و بارادهء او قيام کنند و اينست آن چشمه ای
</p>
<p>
که مقرّبين از آن می نوشند چنانچه ميفرمايد " عينا يشرب بها المقرّبون ".
</p>
<p>
و ديگر آنکه مباد در اين بيانات رايحه حلول و يا تنزّلات عوالم حقّ در
</p>
<p>
ص ٢٤
</p>
<p>
مراتب خلق رود و بر آنجناب شبهه شود زيرا که بذاته مقدّس است از
</p>
<p>
صعود و نزول و از دخول و خروج لم يزل از صفات خلق غنی
</p>
<p>
بوده و خواهد بود و نشناخته او را احدی و بکنه او راه نيافته نفسی کلّ
</p>
<p>
عرفا در وادی معرفتش سرگردان و کلّ اوليا در ادراک ذاتش حيران
</p>
<p>
منزّه است از ادراک هر مدرکی و متعالی است از عرفان هر عارفی
</p>
<p>
السّبيل مسدود و الطّلب مردود دليله آياته و وجوده اثباته
</p>
<p>
اينست که عاشقان روی جانان گفته‌اند " يا من دلّ علی ذاته بذاته
</p>
<p>
و تنزّه عن مجانسة مخلوقاته " عدم صرف کجا تواند در ميدان قِدم
</p>
<p>
اسب دواند و سايه فانی کجا بخورشيد باقی رسد حبيب لولاک " ما عرفناک "
</p>
<p>
فرموده و محبوب او ادنی " ما بلغناک " گفته . بلی اين ذکرها که در مراتب
</p>
<p>
ص ٢٥
</p>
<p>
عرفان ذکر ميشود معرفت تجلّيات آن شمس حقيقت است که در مرايا
</p>
<p>
تجلّی ميفرمايد و تجلّی آن نور در قلوب هست و لکن بحجبات نفسانيّه
</p>
<p>
و شئونات عرضيّه محجوبست چون شمع زير فانوس حديد چون فانوس
</p>
<p>
مرتفع شد نور شمع ظاهر گردد و همچنين چون خرق حجبات افکيّه از وجه
</p>
<p>
قلب نمائی انوار احديّه طالع شود . پس معلوم شد که ازبرای تجلّيات
</p>
<p>
هم دخول و خروج نيست تا چه رسد بآن جوهر وجود و سرّ مقصود .
</p>
<p>
ای برادر من در اين مراتب از روی تحقيق سير نما نه از روی تقليد و
</p>
<p>
سالک را دور باش کلمات منع نکند و هيمنهء اشارت سدّ ننمايد .
</p>
<p>
" پرده چه باشد ميان عاشق و معشوقسدّ سکندر نه مانع است و نه حائل "
</p>
<p>
اسرار بسيار و اغيار بيشمار سرّ محبوب را دفترها کفايت نکند و باين الواح
</p>
<p>
ص ٢٦
</p>
<p>
اتمام نيابد با اينکه حرفی بيش نيست و رمزی بيش نه " العلم نقطةٌ
</p>
<p>
کثّره الجاهلون " و از همين مقام اختلافات عوالم را هم ملاحظه کن . اگر
</p>
<p>
چه عوالم الهی نا متناهی است و لکن بعضی چهار رتبه ذکر نموده‌اند عالم
</p>
<p>
زمان و آن آنست که از برای او اوّل و آخر باشد و عالم دهر يعنی
</p>
<p>
اوّل داشته باشد و آخرش پديد نباشد و عالم سرمد که اوّلی ملاحظه نشود
</p>
<p>
و آخرش مفهوم شود و عالم ازل که نه اوّلی مشاهده شود و نه آخری .
</p>
<p>
اگر چه در اين بيانات اختلاف بسيار است اگر تفصيل ذکر شود کسالت
</p>
<p>
افزايد چنانچه بعضی عالم سرمد را بی ابتدا و انتها گفته‌اند و عالم ازل را غيب
</p>
<p>
منيع لا يدرک ذکر نموده‌اند و بعضی عوالم لاهوت و جبروت و ملکوت
</p>
<p>
و ناسوت گفته‌اند و سفرهای سبيل عشق را چهار شمرده اند من الخلق الی الحقّ
</p>
<p>
ص ٢٧
</p>
<p>
و من الحقّ الی الخلق و من الخلق الی الخلق و من الحقّ الی الحقّ
</p>
<p>
و همچنين بسيار بيانات از عرفا و حکمای قبل هست که بنده متعرّض
</p>
<p>
نشدم و دوست ندارم که اذکار قبل بسيار اظهار شود زيرا که اقوال
</p>
<p>
غير را ذکر نمودن دليل است بر علوم کسبی نه بر موهبت الهی و لکن
</p>
<p>
اينقدر هم که ذکر شد بواسطهء عادت ناس است و تأسّی باصحاب
</p>
<p>
و علاوه بر اين درين رساله اين بيانات نگنجد و عدم اقبال بذکر اقوال
</p>
<p>
ايشان نه از غرور است بل بواسطه ظهور حکمت و تجلّی موهبت است
</p>
<p>
" گر خضر در بحر کشتی را شکستصد درستی در شکست خضر هست "
</p>
<p>
و الّا اين بنده خود را در ساحت يکی از احبّای خدا معدوم ميدانم
</p>
<p>
و مفقود می شمرم تا چه رسد در بساط اوليا فسبحان ربّی الاعلی .
</p>
<p>
ص ٢٨
</p>
<p>
و از اينها گذشته مقصود ذکر مراتب سالکين است نه بيان اقوال
</p>
<p>
عارفين اگر چه مثال مختصری در اول و آخر عالم نسبی و اضافی زده
</p>
<p>
شد مجدّد مثالی ديگر ذکر ميشود تا تمام معانی در قميص مثالی ظاهر شود .
</p>
<p>
مثلاً آنجناب در خود ملاحظه فرمايند که نسبت به پسر خود اوّلند
</p>
<p>
و نسبت بپدر خود آخر و در ظاهر حکايت از ظاهر قدرت ميکنيد در
</p>
<p>
عوالم صنع الهی و در باطن بر اسرار باطن که وديعهء الهيّه است
</p>
<p>
در شما پس صدق اوّليّت و آخريّت و ظاهريّت و باطنيّت باين
</p>
<p>
معنی که ذکر شد بر شما می کند تا در اين چهار رتبه که بشما عنايت شد چهار رتبه
</p>
<p>
الهيّه را ادراک فرمائيد تا بلبل قلب بر جميع شاخسارهای گل وجود
</p>
<p>
از غيب و شهود ندا کند بانّه هو الاوّل و الآخر و الظّاهر و الباطن .
</p>
<p>
ص ٢٩
</p>
<p>
و اين ذکرها در مراتب عوالم نسبت ذکر ميشود و الّا آن رجالی که
</p>
<p>
بقدمی عالم نسبت و تقييد را طی نموده‌اند و بر بساط خوش تجريد ساکن
</p>
<p>
شده‌اند و در عالمهای اطلاق و امر خيمه بر افراخته‌اند جميع اين نسبتها
</p>
<p>
را بناری سوخته‌اند و همه اين الفاظ را بنمی محو نموده‌اند و در يمّ روح
</p>
<p>
شناوری مينمايند و در هوای قدس نور سير ميکنند ديگر الفاظ در
</p>
<p>
اين رتبه کجا وجود دارد تا اوّل يا آخر يا غير اينها معلوم شود و مذکور آيد در اين
</p>
<p>
مقام اوّل نفس آخر و آخر نفسِ اوّل است .
</p>
<p>
" آتشی از عشق جانان بر فروزسر بسر فکر و عبادت را بسوز "
</p>
<p>
ايدوست من در خود ملاحظه فرما که اگر پدر نميشدی و پسر نديده بودی اين
</p>
<p>
الفاظ هم نشنيده بودی پس حال همه را فراموش کن تا در مصطبه
</p>
<p>
ص ٣٠
</p>
<p>
توحيد نزد اديب عشق بيآموزی و از " انّا " به " راجعون " رجعت کنی و از باطن
</p>
<p>
مجازی بمقام حقيقی خود واصل گردی و در ظلّ شجره دانش ساکن شوی .
</p>
<p>
ای عزيز نفس را فقير نما تا در عرصهء بلند غنا وارد شوی و جسد را ذليل کن تا از
</p>
<p>
شريعه عزّت بياشامی و بجميع معانی اشعار که سؤال فرمودی برسی .
</p>
<p>
پس معلوم شد که اين مراتب بسته بسير سالک است و در هر مدينه عالمی
</p>
<p>
بيند و در هر وادی بچشمه ای رسد و در هر صحرا نغمه ای شنود ولی شاهباز هوای
</p>
<p>
معنوی را شهنازهای بديع روحانی در دل است و مرغ عراقی را
</p>
<p>
آوازهای خوش حجازی در سر و لکن مستور بوده و مستور خواهد بود .
</p>
<p>
" گر بگويم عقلها بر هم زندور نويسم بس قلمها بشکند "
</p>
<p>
و السّلام علی من قطع هذا السّفر الاعلی و اتّبع الحقّ بانوار الهدی .
</p>
<p>
ص ٣١
</p>
<p>
و سالک بعد از قطع معارج اين سفر بلند اعلی در مدينهء استغنا
</p>
<p>
وارد ميشود و در اين وادی نسايم استغنای الهی را بيند که از بيدای
</p>
<p>
روح می وزد و حجابهای فقر را ميسوزد و " يومَ يغنِی اللّه کلّاً من سعته " را
</p>
<p>
بچشم ظاهر و باطن در غيب و شهادهء اشيا مشاهده فرمايد از حزن بسرور
</p>
<p>
آيد و از غم بفرح راجع شود قبض و انقباض را به بسط و انبساط تبديل
</p>
<p>
نمايد . مسافران اين وادی اگر در ظاهر بر خاک ساکنند امّا در باطن
</p>
<p>
بر رفرف معانی جالس و از نعمتهای بی زوال معنوی مرزوقند و از شرابهای
</p>
<p>
لطيف روحانی مشروب زبان در تفصيل اين سه وادی عاجز است
</p>
<p>
و بيان بغايت قاصر قلم در اين عرصه قدم نگذارد و مداد جز سواد ثمر نيآرد
</p>
<p>
بلبل قلب را در اين مقامات نواهای ديگر است و اسرار ديگر
</p>
<p>
ص ٣٢
</p>
<p>
که دل از او بجوش و روح در خروش و لکن اين معمّای معانی را دل
</p>
<p>
بدل بايد گفت و سينه بسينه بايد سپرد .
</p>
<p>
" شرح حال عارفان دل بدل تواند گفتاين نه شيوه قاصد و اين نه حدّ مکتوبست "
</p>
<p>
" و اسکت عجزاً عن امور کثيرةٍبنطقی لن تحصی و لو قلت قلّت "
</p>
<p>
ای رفيق تا بحديقه اين معانی نرسی از خمر باقی اين وادی نچشی
</p>
<p>
و اگر چشی از غير چشم پوشی و از بادهء استغنا بنوشی و از همه بگسلی و باو
</p>
<p>
پيوندی و جان در رهش بازی و روان رايگان بر افشانی اگر چه غيری
</p>
<p>
در اين مقام نيست تا چشم پوشی " کان اللّه و لم يکن معه من شیء " زيرا که
</p>
<p>
سالک در اين رتبه جمال دوست را در هر شیء بيند از نار رخسار يار
</p>
<p>
بيند و در مجاز رمز حقيقت ملاحظه کند و از صفات سرّ هويّت مشاهده نمايد
</p>
<p>
ص ٣٣
</p>
<p>
زيرا پرده ها را بآهی سوخته و حجابها را بنگاهی برداشته ببصر حديد در
</p>
<p>
صنع جديد سير نمايد و بقلب رقيق آثار دقيق ادراک کند و " جعلنا اليوم
</p>
<p>
بصرک حديداً " شاهد مقال و کافی احوال است .
</p>
<p>
و سالک بعد از سير مراتب استغنای بحت در وادی حيرت
</p>
<p>
واصل ميشود و در بحرهای عظمت غوطه ميخورد و در هر آن بر حيرتش می افزايد
</p>
<p>
گاهی هيکل غنا را نفس فقر می بيند و جوهر استغنا را صرف عجز گاهی
</p>
<p>
محو جمال ذوالجلال ميشود و گاهی از وجود خود بيزار اين صرصر حيرت
</p>
<p>
چه درختهای معانی را که از پا انداخت و چه نفوسها را که از نفس بر
</p>
<p>
انداخت زيرا که اين وادی سالک را در انقلاب آورد . و ليکن
</p>
<p>
اين ظهورات در نظر واصل بسيار محبوب و مرغوب است و در هر آن
</p>
<p>
ص ٣٤
</p>
<p>
عالم بديعی و خلق جديدی مشاهده کند و حيرت بر حيرت افزايد محو صنع جديد
</p>
<p>
سلطان احديّه شود . بلی ای برادر اگر در هر خلقی تفکّر نمائيم صد هزار
</p>
<p>
حکمت بالغه بينيم و صد هزار علوم بديعه بيآموزيم . از جملهء مخلوقات
</p>
<p>
نوم است ملاحظه کن چقدر اسرار در او وديعه گذاشته شده است
</p>
<p>
و چه حکمتها در او مخزون گشته است و چه عوالم در او مستور مانده . ملاحظه فرمائيد
</p>
<p>
که شما در بيتی ميخوابيد و درهای آن بيت بسته است يکمرتبه خود را در شهر
</p>
<p>
بعيدی مشاهده ميکنيد بی حرکت رجل و تعب جسد بآن شهر داخل
</p>
<p>
ميشويد و بی زحمت چشم مشاهده می کنيد و بی محنت گوش می شنويد
</p>
<p>
و بی لسان تکلّم مينمائيد و گاهست که آنچه امشب ديده ايد ده سال
</p>
<p>
بعد در عالم زمان بحسب ظاهر بعينه آنچه در خواب ديده‌ايد می بينيد .
</p>
<p>
ص ٣٥
</p>
<p>
حال چند حکمت است که در اين نوم مشهود است و غير اهل اين وادی
</p>
<p>
بر کما هی ادراک نمی کنند . اوّل آنکه آن چه عالم است که بی چشم و گوش و
</p>
<p>
دست و لسان حکم همه اينها در او معمول ميشود و ثانی آنکه در عالم ظهور اثر
</p>
<p>
خواب را امروز مشاهده ميکنی و ليکن اين سير را در عالم نوم در ده سال
</p>
<p>
قبل ديده ای حال تفکّر نما فرق اين دو عالم و اسرار مودعهء آن را
</p>
<p>
تا بتأييدات و مکاشفات سبحانی فائز شوی و پی بعالم قدس بری . و
</p>
<p>
اين آيات را حضرت باری در خلق گذاشته تا محقّقين انکار اسرار معاد
</p>
<p>
نکنند و بآنچه وعده داده شده اند سهل نشمرند مثل اينکه بعضی تمسّک
</p>
<p>
بعقل جسته و آنچه بعقل نيايد انکار نمايند و حال آنکه هر گز عقول ضعيفه
</p>
<p>
همين مراتب مذکوره را ادراک نکند مگر عقل کلّی ربّانی .
</p>
<p>
ص ٣٦
</p>
<p>
" عقل جزئی کی تواند گشت بر قرآن محيطعنکبوتی کی تواند کرد سيمرغی شکار "
</p>
<p>
و اين عوالم کلّ در وادی حيرت دست دهد و مشاهده گردد و سالک
</p>
<p>
در هر آن زيادتی طلب نمايد و کسل نشود اين است که سيّد اوّلين و
</p>
<p>
آخرين در مراتب فکرت و اظهار حيرت " ربّ زدنی فيک تحيّرا " فرموده
</p>
<p>
و همچنين تفکّر در تماميّت خلق انسان کن که اين همه عوالم و اين همه
</p>
<p>
مراتب در او منطوی و مستور شده .
</p>
<p>
" أ تحسب انّک جرمٌ صَغيرو فيک انطوی العالم الاکبر "؟
</p>
<p>
پس جهدی بايد که رتبه حيوانی معدوم کنيم تا معنی انسانی ظاهر شود .
</p>
<p>
همچنين لقمان که از چشمهء حکمت نوشيده و از بحر رحمت چشيده بپسرش
</p>
<p>
ناتان بجهت اثبات مقامات حشر و موت همين خواب را دليل آورده
</p>
<p>
ص ٣٧
</p>
<p>
و مثل زده درين مقام ذکر مينمائيم تا ذکری از آن جوان مصطبه توحيد
</p>
<p>
و پير مراتب تعليم و تجريد از ين بندهء فانی باقی بماند . فرمود ای پسر
</p>
<p>
اگر قادر باشی که نخوابی پس قادری بر آنکه نميری و اگر بتوانی بعد از خواب
</p>
<p>
بيدار نشوی ميتوانی که بعد از مرگ محشور نگردی . ای دوست دل که
</p>
<p>
محلّ اسرار باقيه است محلّ افکار فانيه مکن و سرمايهء عمر گرانمايه را
</p>
<p>
باشتغال دنيای فانيه از دست مده از عالم قدسی بتراب دل مبند
</p>
<p>
و اهل بساط انسی وطن خاکی مپسند . باری ذکر اين مراتب را انتهائی
</p>
<p>
نه و اين بنده را از صدمه اهل روزگار احوالی نه .
</p>
<p>
" اين سخن ناقص بماند و بيقراردل ندارم بيدلم معذور دار "
</p>
<p>
قلم ناله ميکند و مداد ميگريد و جيحون دل خون موج ميزند " لن يصيبنا
</p>
<p>
ص ٣٨
</p>
<p>
الّا ما کتب اللّه لنا " و السّلام علی من اتّبع الهدی .
</p>
<p>
و سالک بعد از ارتقای بمراتب بلند حيرت بوادی فقر
</p>
<p>
حقيقی و فنای اصلی وارد شود و اين رتبه مقام فنای از نفس و بقای
</p>
<p>
باللّه است و فقر از خود و غنای بمقصود است . و در اين مقام که ذکر
</p>
<p>
فقر ميشود يعنی فقير است از آنچه در عالم خلق است و غنی است بآنچه در
</p>
<p>
عوالم حقّ است زيرا که عاشق صادق و حبيب موافق چون بلقای محبوب
</p>
<p>
و معشوق رسيد از پرتو جمال محبوب و آتش قلب حبيب ناری مشتعل
</p>
<p>
شود و جميع سرادقات و حجباترا بسوزاند بلکه آنچه با اوست حتّی مغز و پوست
</p>
<p>
محترق گردد و جز دوست چيزی نماند .
</p>
<p>
" چون تجلّی کرد اوصاف قديمپس بسوزد وصف حادث را کليم "
</p>
<p>
ص ٣٩
</p>
<p>
و در اين مقام واصل مقدّس است از آنچه متعلّق بدنياست پس اگر در نزد واصلين بحر
</p>
<p>
وصال از اشياء محدوده که متعلّق بعالم فانی است يافت نشود چه از اموال ظاهريّه
</p>
<p>
باشد و چه از تفکّرات نفسيّه بأسی نيست زيرا که آنچه نزد خلق است محدود است
</p>
<p>
بحدود ايشان و آنچه نزد حقّ است مقدّس از آن . اين بيان را بسيار
</p>
<p>
فکر بايد تا پايان آشکار شود " انّ الابرار يشربون من کأس
</p>
<p>
کان مزاجها کافورا " اگر معنی کافور معلوم شود مقصود حقيقی معلوم گردد .
</p>
<p>
اين مقام از فقرست که ميفرمايد " الفقر فخری " و از برای فقر باطنی و ظاهری
</p>
<p>
مراتبها و معنيهاست که ذکر آنرا مناسب اين مقام نديدم لهذا بعهده
</p>
<p>
وقتی گذاشتم تا خدا چه خواهد و قضا چه امضا نمايد . و اين مقام است که کثرات
</p>
<p>
کلّ شیء در سالک هالک شود و طلعت وجه از مشرق بقا سر از غطا
</p>
<p>
ص ٤٠
</p>
<p>
بيرون آورد و معنی " کلّ شیء هالک الّا وجهه " مشهود گردد . ای
</p>
<p>
حبيب من نغمات روح را بجان و دل گوش کن و چون بصر حفظش
</p>
<p>
نما که هميشهء ايّام معارف الهی بمثابه ابر نيسانی بر اراضی قلوب
</p>
<p>
انسانی جاری نيست اگر چه فيض فيّاض را تعطيلی و تعويقی نه و لکن
</p>
<p>
هر زمان و عصر را رزقی معلوم و نعمتی مقدّرست و بقدر و اندازه افاضه ميشود
</p>
<p>
" و ان من شیء الّا عندنا خزآئنه و ما ننزّله الّا بقدر معلوم ". سحاب
</p>
<p>
رحمت جانان جز بر رياض جان نبارد و در غير بهاران اين کرم نفرمايد
</p>
<p>
فصول ديگر را ازين فضل اکبر نصيبی نيست و اراضی جرزه را ازين
</p>
<p>
کرم قسمتی نه . ای برادر هر بحری لؤلؤ ندارد و هر شاخی گل نيارد و بلبل بر
</p>
<p>
آن نسرايد پس تا بلبل بوستان معنوی بگلستان الهی باز نگشت
</p>
<p>
ص ٤١
</p>
<p>
و انوار صبح معانی بشمس حقيقی راجع نشد سعی کنيد که شايد در اين گلخن
</p>
<p>
فانی بوئی از گلشن باقی بشنويد و در ظلّ اهل اين مدينهء جاويد بمانيد و چون
</p>
<p>
باين رتبه بلند اعلی رسيدی و باين درجه عظمی فائز شدی يار بينی
</p>
<p>
و اغيار فراموش کنی .
</p>
<p>
" يار بی پرده از در و ديواردر تجلّی است يا اولی الابصار "
</p>
<p>
از قطره جان گذشتی و ببحر جانان واصل شدی اينست مقصودی
</p>
<p>
که طلب فرمودی انشاء اللّه بآن فائز شوی در اين مدينه حجبات نور هم
</p>
<p>
خرق ميشود و زايل ميگردد " لا لجماله حجابٌ سوی النّور و لا لوجهه نقاب
</p>
<p>
الّا الظّهور ". ای عجب که يار چون شمس آشکار و اغيار در طلب زخارف و
</p>
<p>
دينار بلی از شدّت ظهور پنهان مانده و از کثرت بروز مخفی گشته .
</p>
<p>
ص ٤٢
</p>
<p>
" حقّ عيان چون مهر رخشان آمدهحيف کاندر شهر کوران آمده "
</p>
<p>
در اين وادی سالک مراتب وحدت وجود و شهود را طی نمايد
</p>
<p>
و بوحدتی که مقدّس ازين دو مقام است واصل گردد . احوال پی باين
</p>
<p>
مقال برد نه بيان و جدال و هر کس درين محفل منزل گزيده و يا ازين
</p>
<p>
رياض نسيمی يافته ميداند چه عرض ميشود . و سالک بايد در جميع اين اسفار بقدر
</p>
<p>
شعری از شريعت که فی الحقيقه سرّ طريقت و ثمره شجره حقيقت است
</p>
<p>
انحراف نورزد و در همهء مراتب بذيل اطاعت اوامر متشبّث باشد
</p>
<p>
و بحبل اعراض از مناهی متمسّک تا از کأس شريعت مرزوق شود و بر
</p>
<p>
اسرار حقيقت واقف گردد . و هر چه از بيانات اين بنده مفهوم
</p>
<p>
نشود و تزلزلی احداث کند بايد مجدّد سؤال شود تا شبهه نماند و مقصود
</p>
<p>
ص ٤٣
</p>
<p>
چون طلعت محبوب از مقام محمود ظاهر گردد . و اين اسفار که آن را
</p>
<p>
در عالم زمان انتهائی پديد نيست سالک منقطع را اگر اعانت
</p>
<p>
غيبی برسد و وليّ امر مدد فرمايد اين هفت رتبه را در هفت
</p>
<p>
قدم طی نمايد بلکه در هفت نفس بلکه در يکنَفس اذا شاء اللّه و اراد
</p>
<p>
و ذلک من فضله علی من يشاء . طايران هوای توحيد و
</p>
<p>
واصلان لجّهء تجريد اين مقام را که مقام بقاء باللّه است درين مدينه
</p>
<p>
منتهی رتبهء عارفان و منتهی وطن عاشقان شمرده اند و نزد اين فانی
</p>
<p>
بحر معنی اين مقام اوّل شهر بند دلست يعنی اوّل ورود انسان است
</p>
<p>
بمدينهء قلب و قلب را چهار رتبه مقرّرست اگر اهلش يافت شد مذکور آيد
</p>
<p>
ص ٤٤
</p>
<p>
" چون قلم در وصف اينحالت رسيدهم قلم بشکست و هم کاغذ دريد "
</p>
<p>
و السّلام .
</p>
<p>
ای حبيب من اين غزال صحرای احديّه را کلابی چند در پی
</p>
<p>
و اين بلبل بستان صمديّه را منقاری چند در تعاقب و اين طاير هوای
</p>
<p>
الهی را غراب کين در کمين و اين صيد برّ عشق را صيّاد حسد
</p>
<p>
در عقب . ای شيخ همّت را زجاج کن که شايد اين سراج را از بادهای
</p>
<p>
مخالف حفظ نمايد اگر چه اين سراج را اميد چنان است که در زجاجهء
</p>
<p>
الهی مشتعل گردد و در مشکوة معنوی بر افروزد زيرا گردنی که بعشق الهی
</p>
<p>
بلند شد البتّه بشمشير افتد و سری که بحبّ بر افراخت البتّه بباد
</p>
<p>
رود و قلبی که بذکر محبوب پيوست البتّه پر خون گردد فنعم ما قال
</p>
<p>
ص ٤٥
</p>
<p>
" و عش خاليا فالحبّ راحته عنافاوّله سقم و آخره قتل "
</p>
<p>
و السّلام علی من اتّبع الهدی . آنچه از بدايع فکر در معنی طير
</p>
<p>
معروف که بفارسی گنجشک مينامند ذکر فرمودند معلوم و محقّق شد
</p>
<p>
گويا بر اسرار معانی واقف شده اند و لکن هر حرفی را در هر عالمی
</p>
<p>
باقتضای آن مقصودی مقرّر است بلی سالکين از هر اسمی رمزی و از
</p>
<p>
هر حرفی سرّی ادراک مينمايند و اين حروفات در مقامی اشاره بتقديس
</p>
<p>
است . ک ای کفّ نفسک عمّا يشتهيه هويک ثمّ اقبل الی موليک .
</p>
<p>
ن نزّه نفسک عمّا سويه لتفدی بروحک فی هويه . ج جانب
</p>
<p>
جناب الحقّ ان بقی فيک من صفات الخلق . ش اشکر ربّک
</p>
<p>
فی ارضه ليشکرک فی سمآئه و ان کانت السّمآء فی عالم الاحديّه
</p>
<p>
ص ٤٦
</p>
<p>
نفس ارضه . ک کفّر عنک الحُجبات المحدودة لتعرف ما لا عرفته
</p>
<p>
من المقامات القدسيّة . و انّک لو تسمع نغمات هذه الطّير الفانية
</p>
<p>
لتطلب من الکؤوس الباقية الدّائمة و تترک الکؤوب الفانية الزّائلة
</p>
<p>
و السّلام علی من اتّبع الهدی .
</p>
</body>
</html>