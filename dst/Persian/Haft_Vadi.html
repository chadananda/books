<!DOCTYPE html><html lang="en" dir="ltr">
<head>
    <meta charset="utf-8"/>
    <title>Title</title>

    <meta name="title" content="هفت وادی"/>
    <meta name="acronym" content=""/>
    <meta name="description" content=""/>
    <meta name="subject" content=""/>
    <meta name="language" content=""/>
    <meta name="created" content="2004-02-04T06:34:00"/>
    <meta name="modified" content=""/>
    <meta name="author" content="حضرت بهاءالله"/>
    <meta name="publisher" content="FFA"/>
    <meta name="publisher-url" content="firm-foundation.org"/>
    <meta name="original-language" content=""/>
    <meta name="translator" content=""/>

    <link rel="stylesheet" type="text/css" href="../_assets/global/base.css"/>
    <!-- <link rel='stylesheet' type='text/css' href='assets/{acronym}.css'> -->
</head>

<body>
<p style="direction:rtl;">هفت وادی
</p>
<p style="direction:rtl;">ص ١
</p>
<p style="direction:rtl;">بسم اللّه الرّحمن الرّحيم
</p>
<p style="direction:rtl;">الحمد للّه الّذی اظهر الوجود من العدم و رقم علی لوح الانسان
</p>
<p style="direction:rtl;">من اسرار القدم و علّمه من البيان ما لا يعلم و جعله کتابا مبيناً
</p>
<p style="direction:rtl;">لمن آمن و استسلم و اشهد خلق کلّ شیءٍ فی هذا الزّمان المظلم الصّيلم
</p>
<p style="direction:rtl;">و انطقه فی قطب البقاء علی اللّحن البديع فی الهيکل المکرّم ليشهد الکلّ
</p>
<p style="direction:rtl;">فی نفسه بنفسه فی مقام تجلّی ربّه بانّه لا اله الّا هو و ليصل الکلّ بذلک
</p>
<p style="direction:rtl;">ص ٢
</p>
<p style="direction:rtl;">الی ذروة الحقائق حتّی لا يشاهد احد شيئاً الّا و قد يری اللّه فيه .
</p>
<p style="direction:rtl;">و اصلّی و اسلّم علی اوّل بحر تشعّب من بحر الهويّة و اوّل صبح لاح عن
</p>
<p style="direction:rtl;">افق الاحديّة و اوّل شمس اشرقت فی سماء الازليّة و اوّل نار
</p>
<p style="direction:rtl;">اوقدت من مصباح القدميّة فی مشکوة الواحديّة الّذی
</p>
<p style="direction:rtl;">کان احمد فی ملکوت العالين و محمّداً فی ملأ المقرّبين و محموداً
</p>
<p style="direction:rtl;">فی جبروت المخلصين " و ايّاً ما تدعوا فله الاسماء الحسنی " فی قلوب العارفين
</p>
<p style="direction:rtl;">و علی آله و صحبه تسليماً کثيراً دائماً ابداً . و بعد قد سمعت ما غنّت
</p>
<p style="direction:rtl;">ورقاء العرفان علی افنان سدرة فؤادک و عرفت ما غرّدت
</p>
<p style="direction:rtl;">حمامة الايقان علی اغصان شجرة قلبک کانّی وجدت
</p>
<p style="direction:rtl;">روائح الطّيّب من قميص حبّک و ادرکت تمام لقائک فی ملاحظة
</p>
<p style="direction:rtl;">ص ٣
</p>
<p style="direction:rtl;">کتابک و لمّا بلغت اشاراتک فی فنائک فی اللّه و بقائک
</p>
<p style="direction:rtl;">به و حبّک احبّاء اللّه و مظاهر اسمائه و مطالع صفاته لذا اذکر لک
</p>
<p style="direction:rtl;">اشارات قدسيّة شعشعانيّة من مراتب الجلال لتجذبک الی
</p>
<p style="direction:rtl;">ساحة القدس و القرب و الجمال و توصلک الی مقام لا تری
</p>
<p style="direction:rtl;">فی الوجود الّا طلعة حضرة محبوبک و لن تری الخلق الّا کيوم لم يکن
</p>
<p style="direction:rtl;">احد مذکوراً و هی ما غنّ بلبل الاحديّة فی الرّياض الغوثيّه قوله
</p>
<p style="direction:rtl;">" و تظهر علی لوح قلبک رقوم لطائف اسرار " اتّقوا اللّه يعلّمکم اللّه "
</p>
<p style="direction:rtl;">و يتذکّر طائر روحک حظائر القدم و يطير فی فضاء " فاسلکی سبل ربّک
</p>
<p style="direction:rtl;">ذللاً " بجناح الشّوق و تجتنی من اثمار الانس فی بساتين " کلی من
</p>
<p style="direction:rtl;">کلّ الثّمرات " انتهی . و عمری يا حبيب لو تذوق هذه الثّمرات
</p>
<p style="direction:rtl;">ص ٤
</p>
<p style="direction:rtl;">من خضر هذه السّنبلات الّتی نبتت فی اراضی المعرفة عند
</p>
<p style="direction:rtl;">تجلّی انوار الذّات فی مرايا الاسماء و الصّفات ليأخذ الشّوق
</p>
<p style="direction:rtl;">زمام الصّبر و الاصطبارعن کفّک و يهتزّ روحک من بوارق الانوار
</p>
<p style="direction:rtl;">و تجذبک من الوطن التّرابيّ الی الوطن الاصليّ الالهيّ فی
</p>
<p style="direction:rtl;">قطب المعانی و تصعدک الی مقام تطير فی الهواء کما تمشی
</p>
<p style="direction:rtl;">علی التّراب و ترکض علی الماء کما ترکض علی الارض
</p>
<p style="direction:rtl;">فهنيئاً لی و لک و لمن سما الی سماء العرفان و صبا قلبه بما هبّ
</p>
<p style="direction:rtl;">علی رياض سرّه صبا الايقان من سبأِ الرّحمن و السّلام علی من اتّبع الهدی .
</p>
<p style="direction:rtl;">و بعد مراتب سير سالکان را از مسکن خاکی بوطن الهی
</p>
<p style="direction:rtl;">هفت رتبه معيّن نموده‌اند چنانچه بعضی هفت وادی و بعضی هفت
</p>
<p style="direction:rtl;">ص ٥
</p>
<p style="direction:rtl;">شهر ذکر کرده‌اند و گفته اند که سالک تا از نفس هجرت ننمايد و اين
</p>
<p style="direction:rtl;">اسفار را طی نکند ببحر قرب و وصال وارد نشود و از خمر بيمثال نچشد .
</p>
<p style="direction:rtl;">اوّل وادی طلب است . مرکب اين وادی صبر است و
</p>
<p style="direction:rtl;">مسافر در اين سفر بی صبر بجائی نرسد و بمقصود واصل نشود و بايد هر گز افسرده
</p>
<p style="direction:rtl;">نگردد اگر صد هزار سال سعی کند و جمال دوست نبيند پژمرده نشود .
</p>
<p style="direction:rtl;">زيرا مجاهدين کعبهء " فينا " ببشارت " لنهدينّهم سبلنا " مسرورند و کمر خدمت
</p>
<p style="direction:rtl;">در طلب بغايت محکم بسته‌اند و در هر آن از مکان غفلت بامکان
</p>
<p style="direction:rtl;">طلب سفر کنند هيچ بندی ايشان را منع ننمايد و هيچ پندی سدّ نکند .
</p>
<p style="direction:rtl;">و شرط است اين عباد را که دل را که منبع خزينهء الهيّه است از
</p>
<p style="direction:rtl;">هر نقشی پاک کنند و از تقليد که از اثر آباء و اجداد است اعراض نمايند
</p>
<p style="direction:rtl;">ص ٦
</p>
<p style="direction:rtl;">و ابواب دوستی و دشمنی را با کلّ اهل ارض مسدود کنند . و طالب
</p>
<p style="direction:rtl;">در اين سفر بمقامی رسد که همهء موجودات را در طلب دوست سر گشته بيند
</p>
<p style="direction:rtl;">چه يعقوبها بيند که در طلب يوسف آواره مانده‌اند عالمی حبيب
</p>
<p style="direction:rtl;">بيند که در طلب محبوب دوانند و جهانی عاشق ملاحظه کند که در پی معشوق
</p>
<p style="direction:rtl;">روان و در هر آنی امری مشاهده کند و در هر ساعتی بر سرّی مطّلع گردد
</p>
<p style="direction:rtl;">زيرا که دل از هر دو جهان برداشته و عزم کعبهء جانان نموده
</p>
<p style="direction:rtl;">و در هر قدمی اعانت غيبی او را شامل شود و جوش طلبش زياده گردد . طلب
</p>
<p style="direction:rtl;">را بايد از مجنون عشق اندازه گرفت . حکايت کنند که روزی مجنون را ديدند
</p>
<p style="direction:rtl;">خاک می بيخت و اشک ميريخت . گفتند چه ميکنی ؟ گفت ليلی را ميجويم . گفتند
</p>
<p style="direction:rtl;">وای بر تو ليلی از روح پاک و تو از خاک طلب می کنی ؟ گفت همه جا در
</p>
<p style="direction:rtl;">ص ٧
</p>
<p style="direction:rtl;">طلبش ميکوشم شايد در جائی بجويم . بلی در تراب ربّ الارباب
</p>
<p style="direction:rtl;">جستن اگر چه نزد عاقل قبيح است لکن بر کمال جدّ و طلب دليل است
</p>
<p style="direction:rtl;">" من طلب شيئاً و جدّ وجد " طالب صادق جز وصال مطلوب چيزی
</p>
<p style="direction:rtl;">نجويد و حبيب را جز وصال محبوب مقصودی نباشد . و اين طلب طالب
</p>
<p style="direction:rtl;">را حاصل نشود مگر بنثار آنچه هست يعنی آنچه ديده و شنيده و فهميده همه را
</p>
<p style="direction:rtl;">بنفی " لا " منفی سازد تا بشهرستان جان که مدينهء "الّا " است واصل شود .
</p>
<p style="direction:rtl;">همّتی بايد تا در طلبش کوشيم و جهدی بايد تا از شهد وصلش نوشيم اگر از اين
</p>
<p style="direction:rtl;">جام نوش کنيم عالمی فراموش کنيم . و سالک در اين سفر بر هر خاکی
</p>
<p style="direction:rtl;">جالس شود و در هر بلادی ساکن گردد از هر وجهی طلب جمال دوست
</p>
<p style="direction:rtl;">کند و در هر ديار طلب يار نمايد با هر جمعی مجتمع شود و با هر سری همسری نمايد
</p>
<p style="direction:rtl;">ص ٨
</p>
<p style="direction:rtl;">که شايد در سری سرّ محبوب بيند و يا از صورتی جمال محبوب مشاهده کند .
</p>
<p style="direction:rtl;">و اگر در اين سفر باعانت باری از يار بی نشان نشان يافت
</p>
<p style="direction:rtl;">و بوی يوسف گمگشته از بشير احديّه شنيد فوراً بوادی عشق قدم گذارد و از
</p>
<p style="direction:rtl;">نار عشق بگدازد . در اين شهر آسمان جذب بلند شود و آفتاب جهانتاب
</p>
<p style="direction:rtl;">شوق طالع گردد و نارعشق بر افروزد و چون نار عشق بر افروخت خرمن
</p>
<p style="direction:rtl;">عقل بکلّی بسوخت . در اين وقت سالک از خود و از غير خود بيخبر است
</p>
<p style="direction:rtl;">نه جهل و علم داند و نه شکّ و يقين نه صبح هدايت شناسد و نه شام ضلالت
</p>
<p style="direction:rtl;">از کفر و ايمان هر دو در گريز و سمّ قاتلش دلپذير اينست که عطّار گفته :
</p>
<p style="direction:rtl;">" کفر کافر را و دين ديندار راذرّه دردت دل عطّار را "
</p>
<p style="direction:rtl;">مرکب اين وادی درد است و اگر درد نباشد هر گز اين سفر تمام
</p>
<p style="direction:rtl;">ص ٩
</p>
<p style="direction:rtl;">نشود وعاشق در اين رتبه جز معشوق خيالی ندارد و جز محبوب پناهی نجويد
</p>
<p style="direction:rtl;">و در هر آن صد جان رايگان در ره جانان دهد و در هر قدمی هزار سر در
</p>
<p style="direction:rtl;">پای دوست اندازد . ای برادر من تا بمصر عشق در نيائی بيوسف جمال
</p>
<p style="direction:rtl;">دوست واصل نشوی و تا چون يعقوب از چشم ظاهری نگذری چشم
</p>
<p style="direction:rtl;">باطن نگشائی و تا بنار عشق نيفروزی بيار شوق نياميزی . و عاشق را
</p>
<p style="direction:rtl;">از هيچ چيز پروا نيست و از هيچ ضُرّی ضرر نه از نار سردش بينی و از دريا
</p>
<p style="direction:rtl;">خشکش يابی .
</p>
<p style="direction:rtl;">" نشان عاشق آن باشد که سردش بينی از دوزخ
</p>
<p style="direction:rtl;">نشان عارف آن باشد که خشکش بينی از دريا "
</p>
<p style="direction:rtl;">عشق هستی قبول نکند و زندگی نخواهد حيات در ممات بيند و عزّت از ذلّت
</p>
<p style="direction:rtl;">جويد بسيار هوش بايد تا لايق جوش عشق شود و بسيار سر بايد تا قابل
</p>
<p style="direction:rtl;">ص ١٠
</p>
<p style="direction:rtl;">کمند دوست گردد مبارک گردنی که در کمندش افتد و فرخنده سری
</p>
<p style="direction:rtl;">که در راه محبّتش بخاک افتد . پس ای دوست از نفس بيگانه شو تا به يگانه پی بری
</p>
<p style="direction:rtl;">و از خاکدان فانی بگذر تا در آشيان الهی جای گيری نيستی بايد تا نار
</p>
<p style="direction:rtl;">هستی بر افروزی و مقبول راه عشق شوی .
</p>
<p style="direction:rtl;">" نکند عشق نفس زنده قبولنکند باز موش مرده شکار "
</p>
<p style="direction:rtl;">عشق در هر آنی عالمی بسوزد و در هر ديار که علم بر افرازد ويران سازد در
</p>
<p style="direction:rtl;">مملکتش هستی را وجودی نه و در سلطنتش عاقلانرا مقرّی نه نهنگ عشق اديب
</p>
<p style="direction:rtl;">عقل را ببلعد و لبيب دانش بشگرد هفت دريا بياشامد وعطش قلبش نيفسرد
</p>
<p style="direction:rtl;">و هل من مزيد گويد از خويش بيگانه شود و ازهر چه در عالم است کناره گيرد .
</p>
<p style="direction:rtl;">" با دو عالم عشق را بيگانگیاندر او هفتاد و دو ديوانگی "
</p>
<p style="direction:rtl;">ص ١١
</p>
<p style="direction:rtl;">صد هزار مظلومان در کمندش بسته و صد هزار عارفان به تيرش خسته
</p>
<p style="direction:rtl;">هر سرخی که در عالم بينی از قهرش دان و هر زردی که در رخسار بينی از
</p>
<p style="direction:rtl;">زهرش شمر جز فنا دوائی نبخشد و جز در وادی عدم قدم نگذارد و لکن
</p>
<p style="direction:rtl;">زهرش در کام عاشق از شهد خوشتر و فنايش در نظر طالب از صد هزار بقا
</p>
<p style="direction:rtl;">محبوبترست . پس بايد بنار عشق حجابهای نفس شيطانی سوخته شود تا روح
</p>
<p style="direction:rtl;">برای ادراک مراتب سيّد " لو لا ک " لطيف و پاکيزه گردد .
</p>
<p style="direction:rtl;">" نار عشقی بر فروز و جمله هستيها بسوز
</p>
<p style="direction:rtl;">پس قدم بردار و اندر کوی عشّاقان گذار "
</p>
<p style="direction:rtl;">و اگر عاشق بتأييدات خالق از منقار شاهين عشق بسلامت بگذرد
</p>
<p style="direction:rtl;">در مملکت معرفت وارد شود و از شکّ بيقين آيد و از ظلمت ضلالت
</p>
<p style="direction:rtl;">هوی بنور هدايت تقوی راجع گردد و چشم بصيرتش باز شود و با حبيب خود
</p>
<p style="direction:rtl;">ص ١٢
</p>
<p style="direction:rtl;">براز مشغول گردد در حقيقت و نياز بگشايد و ابواب مجاز در بندد . در اين
</p>
<p style="direction:rtl;">رتبه قضا را رضا دهد و جنگ را صلح بيند و در فنا معانی بقا درک نمايد و
</p>
<p style="direction:rtl;">بچشم سَر و سرّ در آفاق ايجاد و انفس عباد اسرار معاد بيند و حکمت
</p>
<p style="direction:rtl;">صمدانی را بقلب روحانی در مظاهر نا متناهی الهی سير فرمايد در بحر قطره بيند
</p>
<p style="direction:rtl;">و در قطره اسرار بحر ملاحظه کند .
</p>
<p style="direction:rtl;">" دل هر ذرّه ای که بشکافیآفتابيش در ميان بينی "
</p>
<p style="direction:rtl;">و سالک در اين وادی در آفرينش حقّ ببينش مطلق مخالف
</p>
<p style="direction:rtl;">و مغاير نبيند و در هر آن " ما تری فی خلق الرّحمن من تفاوت فارجع البصر
</p>
<p style="direction:rtl;">هل تری من فطور " گويد در ظلم عدل بيند و در عدل فضل مشاهده کند
</p>
<p style="direction:rtl;">در جهل علمها مستور بيند و در علمها صد هزار حکمتها آشکار و هويدا ادراک نمايد
</p>
<p style="direction:rtl;">ص ١٣
</p>
<p style="direction:rtl;">و قفس تن و هوی بشکند و بنفس اهل بقا انس گيرد بنردبانهای معنوی
</p>
<p style="direction:rtl;">صعود نمايد و بسماء معانی بشتابد در فُلک " سنريهم آياتنا فی الآفاق و
</p>
<p style="direction:rtl;">فی انفسهم " ساکن شود و بر بحر " حتّی يتبيّن لهم انّه الحقّ " ساير گردد و
</p>
<p style="direction:rtl;">اگر ظلمی بيند صبر نمايد و اگر قهر بيند مهر آرد . حکايت کنند عاشقی سالها
</p>
<p style="direction:rtl;">در هجر معشوقش جان ميباخت و در آتش فراقش ميگداخت از غلبهء عشق
</p>
<p style="direction:rtl;">صدرش از صبر خالی ماند و جسمش از روح بيزاری جست و زندگی در فراقرا
</p>
<p style="direction:rtl;">از نفاق ميشمرد و از آفاق بغايت در احتراق بود چه روزها که از هجرش
</p>
<p style="direction:rtl;">راحت نجسته و بسا شبها که از دردش نخفته از ضعف بدن چون آهی
</p>
<p style="direction:rtl;">گشته و از درد دل چون وای شده بيک شربه وصلش هزار جان رايگان
</p>
<p style="direction:rtl;">ميداد و ميسّر نميشد طبيبان از علاجش در ماندند و مؤانسان از انسش
</p>
<p style="direction:rtl;">ص ١٤
</p>
<p style="direction:rtl;">دوری جستند بلی مريض عشق را طبيب چاره نداند مگر عنايت حبيب
</p>
<p style="direction:rtl;">دستش گيرد . باری عاقبت شجر رجايش ثمر يأس بخشيد و نار اميدش
</p>
<p style="direction:rtl;">بيفسرد تا آنکه شبی از جان بيزار شد و از خانه ببازار رفت ناگاه
</p>
<p style="direction:rtl;">او را عسسی تعاقب نمود او از پيش تازان و عسس از پی دوان تا آنکه عسسها
</p>
<p style="direction:rtl;">جمع شدند و از هر طرف راه فرار برآن بيقرار بستند و آن فقير از دل
</p>
<p style="direction:rtl;">ميناليد و باطراف ميدويد و با خود ميگفت اين عسس عزرائيل من است
</p>
<p style="direction:rtl;">که باين تعجيل در طلب من است و يا شدّاد بلادست که در کين عباد است .
</p>
<p style="direction:rtl;">آن خستهء تير عشق بپا دوان بود و بدل نالان تا بديوار باغی رسيد و
</p>
<p style="direction:rtl;">بهزار زحمت و محنت بالای ديوار رفت ديواری بغايت بلند ديد از
</p>
<p style="direction:rtl;">جان گذشت و خود را در باغ انداخت ديد معشوقش در دست چراغی
</p>
<p style="direction:rtl;">ص ١٥
</p>
<p style="direction:rtl;">دارد و تفحّص انگشتری مينمايد که از او گم شده بود . چون آن عاشق دلداده
</p>
<p style="direction:rtl;">معشوق دل برده را ديد آهی بر کشيد و دست بدعا بر داشت که
</p>
<p style="direction:rtl;">ای خدا اين عسس را عزّت ده و دولت بخش و باقی دار که اين عسس
</p>
<p style="direction:rtl;">جبرئيل بود که دليل اين عليل گشت يا اسرافيل بود که حيات بخش اين
</p>
<p style="direction:rtl;">ذليل شد . و آنچه گفت فی الحقيقه درست بود زيرا ملاحظه شد که اين ظلم
</p>
<p style="direction:rtl;">منکَر عسس چقدر عدلها در سر داشت و چه رحمتها در پرده پنهان نموده بود
</p>
<p style="direction:rtl;">بيک قهر تشنهء صحرای عشق را ببحر معشوق واصل نمود و ظلمت فراق را
</p>
<p style="direction:rtl;">بنور وصال روشن فرمود بعيدی را ببستان قرب جای داد و
</p>
<p style="direction:rtl;">عليلی را بطبيب قلب راه نمود . حال آن عاشق اگر آخر بين بود
</p>
<p style="direction:rtl;">در اوّل بر عسس رحمت مينمود و دعايش ميگفت و آن ظلم را عدل ميديد
</p>
<p style="direction:rtl;">ص ١٦
</p>
<p style="direction:rtl;">چون از آخر محجوب بود در اوّل ناله آغاز نمود و بشکايت زبان گشود .
</p>
<p style="direction:rtl;">و لکن مسافران حديقهء عرفان چون آخر را در اوّل بينند لهذا در جنگ
</p>
<p style="direction:rtl;">صلح و در قهر آشتی ملاحظه کنند و اين رتبهء اهل اين وادی است
</p>
<p style="direction:rtl;">و اهل واديهای فوق اين وادی اوّل و آخر را يک بينند بلکه نه اوّل
</p>
<p style="direction:rtl;">بينند نه آخر لا اوّل و لا آخر بينند بلکه اهل مدينه بقا که در روضه
</p>
<p style="direction:rtl;">خضرا ساکنند لا اوّل و لا آخر هم نبينند از اوّلها در گريزند و بآخرها
</p>
<p style="direction:rtl;">در ستيز زيرا که عوالم اسما را طی نموده‌اند و از عوالم صفات چون برق
</p>
<p style="direction:rtl;">در گذشته‌اند چنانچه ميفرمايد " کمال التّوحيد نفی الصّفات عنه " و در
</p>
<p style="direction:rtl;">ظلّ ذات مسکن گرفته‌اند . اينست که خواجه عبداللّه قدّس اللّه تعالی
</p>
<p style="direction:rtl;">سرّه العزيز در اين مقام نکته دقيقی و کلمه بليغی در معنی " اهدنا الصّراط المستقيم "
</p>
<p style="direction:rtl;">ص ١٧
</p>
<p style="direction:rtl;">فرموده‌اند و آن اينست که " بنمای بما راه راست يعنی بمحبّت ذات
</p>
<p style="direction:rtl;">خود مشرّف دار تا از التفات بخود و غير تو آزاد گشته بتمامی گرفتار تو گرديم
</p>
<p style="direction:rtl;">جز تو ندانيم جز تو نبينيم و جز تو نينديشيم " بلکه از اين مقام هم بالا روند
</p>
<p style="direction:rtl;">چنانچه ميفرمايد " المحبّة حجاب بين المحبّ و المحبوب " بيش از اين گفتن مرا
</p>
<p style="direction:rtl;">دستور نيست در اين وقت صبح معرفت طالع شد و چراغهای سير
</p>
<p style="direction:rtl;">و سلوک خاموش گشت .
</p>
<p style="direction:rtl;">" وهم موسی با همه نور و هنر شد از آن محجوب تو بی پر مپر "
</p>
<p style="direction:rtl;">اگر اهل راز و نيازی بپرهای همّت اوليا پرواز کن تا اسرار
</p>
<p style="direction:rtl;">دوست بينی و بانوار محبوب رسی انّا للّه و انّا اليه راجعون .
</p>
<p style="direction:rtl;">و سالک بعد از سير وادی معرفت که آخر مقام تحديد است باوّل
</p>
<p style="direction:rtl;">ص ١٨
</p>
<p style="direction:rtl;">مقام توحيد واصل شود و از کأس تجريد بنوشد و در مظاهر تفريد سير نمايد .
</p>
<p style="direction:rtl;">در اين مقام حجاب کثرت بر درد و از عوالم شهوت بر پرد و در سماء وحدت
</p>
<p style="direction:rtl;">عروج نمايد بگوش الهی بشنود و بچشم ربّانی اسرار صنع صمدانی بيند بخلوتخانهء
</p>
<p style="direction:rtl;">دوست قدم گذارد و محرم سرادق محبوب شود و دست حقّ از جيب مطلق
</p>
<p style="direction:rtl;">بر آرد و اسرار قدرت ظاهر نمايد وصف و اسم و رسم از خود نبيند وصف خود
</p>
<p style="direction:rtl;">را در وصف حقّ بيند و اسم حقّ را در اسم خود ملاحظه نمايد همهء آوازها از شه
</p>
<p style="direction:rtl;">داند و جميع نغمات را از او شنود بر کرسيّ " قل کلّ من عند اللّه " جالس شود و
</p>
<p style="direction:rtl;">بر بساط " لا حول و لا قوّة الّا باللّه " راحت گيرد و در اشياء بنظر توحيد
</p>
<p style="direction:rtl;">مشاهده کند و اشراق تجلّی شمس الهی را از مشرق هويّت بر همهء ممکنات يکسان
</p>
<p style="direction:rtl;">بيند و انوار توحيد را بر جميع موجودات موجود و ظاهر مشاهده کند .
</p>
<p style="direction:rtl;">ص ١٩
</p>
<p style="direction:rtl;">و معلوم آنجناب بوده که جميع اختلافات عوالم کون که در مراتب سلوک
</p>
<p style="direction:rtl;">سالک مشاهده ميکند از نظر خود سالک است مثالی در اين مقام
</p>
<p style="direction:rtl;">ذکر ميشود تا اين معنی تمام معلوم گردد . ملاحظه در شمس ظاهری فرمائيد
</p>
<p style="direction:rtl;">که بر همهء موجودات و ممکنات بيک اشراق تجلّی مينمايد و افاضهء نور
</p>
<p style="direction:rtl;">بامر سلطان ظهور بر همهء اشياء ميفرمايد و ليکن در هر محلّ باقتضای استعداد
</p>
<p style="direction:rtl;">آن محلّ ظاهر ميشود و اعطای فيض ميکند مثل اينکه در مرآت بقرصها و
</p>
<p style="direction:rtl;">هيأتها جلوه مينمايد و اين بواسطهء لطافت خود مرآت است و در بلور
</p>
<p style="direction:rtl;">نار احداث ميکند و در ساير اشياء همان اثر تجلّی ظاهر است نه قرص
</p>
<p style="direction:rtl;">و بآن اثر هر شیء را بامر مؤثّر باستعداد او تربيت ميکند چنانچه مشاهده ميکنيد
</p>
<p style="direction:rtl;">و همچنين الوان هم باقتضای محلّ ظاهر ميشود مثل اينکه در زجاجهء
</p>
<p style="direction:rtl;">ص ٢٠
</p>
<p style="direction:rtl;">زرد تجلّی زرد و در سفيد تجلّی سفيد و در سرخ تجلّی سرخ ملاحظه ميشود . پس اين
</p>
<p style="direction:rtl;">اختلافات از محلّ است نه از اشراق ضياء و اگر محلّ مانع داشته
</p>
<p style="direction:rtl;">باشد مثل جدار و سقف آن محلّ بالمرّه از تجلّی شمس محروم ماند و آفتاب
</p>
<p style="direction:rtl;">بر آن نتابد . اين است که بعضی از نفوس ضعيفه چون اراضی معرفت
</p>
<p style="direction:rtl;">را بجدار نفس و هوی و حجاب غفلت و عمی حايل نموده‌اند لهذا از اشراق
</p>
<p style="direction:rtl;">شمس معانی و اسرار محبوب لايزالی محجوب مانده‌اند و از جواهر حکمت دين
</p>
<p style="direction:rtl;">مبين سيّد المرسلين دور مانده‌اند و از حرم جمال محروم شدند و از کعبهء
</p>
<p style="direction:rtl;">جلال مهجور اينست رتبهء اهل زمان . و اگر بلبلی از گِل نفس بر خيزد و
</p>
<p style="direction:rtl;">بر شاخسار گُل قلب جای گيرد و بنغمات حجازی و آوازهای
</p>
<p style="direction:rtl;">خوش عراقی اسرار الهی ذکر نمايد که حرفی از آن جميع جسدهای مرده
</p>
<p style="direction:rtl;">ص ٢١
</p>
<p style="direction:rtl;">را حيات تازه جديد بخشد و روح قدسی بر عظام رميمه ممکنات مبذول
</p>
<p style="direction:rtl;">دارد هزار چنگال حسد و منقار بغض بينی که قصد او نمايند و با تمام جدّ در
</p>
<p style="direction:rtl;">هلاکش کوشند بلی جُعَل را بوی خوش ناخوش آيد و مزکوم را رايحه
</p>
<p style="direction:rtl;">طيّب ثمر ندهد اينست که برای ارشاد عوام گفته‌اند
</p>
<p style="direction:rtl;">" دفع کن از مغز و از بينی زکامتا که ريح اللّه در آيد در مشام "
</p>
<p style="direction:rtl;">باری اختلاف محلّ واضح و مبرهن شد و امّا نظر سالک وقتی
</p>
<p style="direction:rtl;">در محلّ محدود است يعنی در زجاجات سير مينمايد اينست که زرد و سرخ
</p>
<p style="direction:rtl;">و سفيد بيند باين جهت است که جدال بين عباد برپا شده و عالم
</p>
<p style="direction:rtl;">را غبار تيره از انفس محدوده فرا گرفته و بعضی نظر باشراق ضوء دارند
</p>
<p style="direction:rtl;">و برخی از خمر وحدت نوشيده‌اند جز شمس چيزی نبينند . پس بسبب
</p>
<p style="direction:rtl;">ص ٢٢
</p>
<p style="direction:rtl;">سير اين سه مقام مختلف فهم سالکين و بيان ايشان مختلف ميشود
</p>
<p style="direction:rtl;">اين است که اثر اختلاف در عالم ظاهر شده و ميشود زيرا که بعضی در رتبه
</p>
<p style="direction:rtl;">توحيد واقفند و از آن عالم سخن گويند و برخی در عوالم تحديد قائمند و
</p>
<p style="direction:rtl;">بعضی در مراتب نفس و برخی بالمرّه محتجبند . اينست که جهّال عصر که
</p>
<p style="direction:rtl;">از پرتو جمال نصيب نبرده‌اند ببعضی مقال تکلّم مينمايند و در هر عصر و زمان
</p>
<p style="direction:rtl;">بر اهل لجّه توحيد وارد ميآورند آنچه را که خود بآن لايق و سزاوارند
</p>
<p style="direction:rtl;">"و لو يؤاخذ اللّه النّاس بما کسبوا ما ترک علی ظَهرها من دابّةٍ و لکن
</p>
<p style="direction:rtl;">يؤخّرهم الی اجل مسمّی ". ای برادر من قلب لطيف بمنزله آئينه است
</p>
<p style="direction:rtl;">آن را بصيقل حبّ و انقطاع از ما سوی اللّه پاک کن تا آفتاب حقيقی
</p>
<p style="direction:rtl;">در آن جلوه نمايد و صبح ازلی طالع شود معنی " لا يسعنی ارضی و لا سمائی
</p>
<p style="direction:rtl;">ص ٢٣
</p>
<p style="direction:rtl;">و لکن يسعنی قلب عبدی المؤمن " را آشکار و هويدا بينی و جان در دست
</p>
<p style="direction:rtl;">گيری و بهزار حسرت نثار يار تازه نمائی . و چون انوار تجلّی سلطان احديّه
</p>
<p style="direction:rtl;">بر عرش قلب و دل جلوس نمود نور او در جميع اعضاء و ارکان ظاهر
</p>
<p style="direction:rtl;">ميشود آن وقت سرّ حديث مشهور سر از حجاب ديجور بر آرد " لازال العبد
</p>
<p style="direction:rtl;">يتقرّب اليّ بالنّوافل حتّی احببته فاذا احببته کنتُ سمعه الّذی يسمع
</p>
<p style="direction:rtl;">به " الخ زيرا که صاحب بيت در بيت خود تجلّی نموده و ارکان بيت
</p>
<p style="direction:rtl;">همه از نور او روشن و منوّر شده وفعل و اثر نور از منير است اينست که
</p>
<p style="direction:rtl;">همه باو حرکت نمايند و بارادهء او قيام کنند و اينست آن چشمه ای
</p>
<p style="direction:rtl;">که مقرّبين از آن می نوشند چنانچه ميفرمايد " عينا يشرب بها المقرّبون ".
</p>
<p style="direction:rtl;">و ديگر آنکه مباد در اين بيانات رايحه حلول و يا تنزّلات عوالم حقّ در
</p>
<p style="direction:rtl;">ص ٢٤
</p>
<p style="direction:rtl;">مراتب خلق رود و بر آنجناب شبهه شود زيرا که بذاته مقدّس است از
</p>
<p style="direction:rtl;">صعود و نزول و از دخول و خروج لم يزل از صفات خلق غنی
</p>
<p style="direction:rtl;">بوده و خواهد بود و نشناخته او را احدی و بکنه او راه نيافته نفسی کلّ
</p>
<p style="direction:rtl;">عرفا در وادی معرفتش سرگردان و کلّ اوليا در ادراک ذاتش حيران
</p>
<p style="direction:rtl;">منزّه است از ادراک هر مدرکی و متعالی است از عرفان هر عارفی
</p>
<p style="direction:rtl;">السّبيل مسدود و الطّلب مردود دليله آياته و وجوده اثباته
</p>
<p style="direction:rtl;">اينست که عاشقان روی جانان گفته‌اند " يا من دلّ علی ذاته بذاته
</p>
<p style="direction:rtl;">و تنزّه عن مجانسة مخلوقاته " عدم صرف کجا تواند در ميدان قِدم
</p>
<p style="direction:rtl;">اسب دواند و سايه فانی کجا بخورشيد باقی رسد حبيب لولاک " ما عرفناک "
</p>
<p style="direction:rtl;">فرموده و محبوب او ادنی " ما بلغناک " گفته . بلی اين ذکرها که در مراتب
</p>
<p style="direction:rtl;">ص ٢٥
</p>
<p style="direction:rtl;">عرفان ذکر ميشود معرفت تجلّيات آن شمس حقيقت است که در مرايا
</p>
<p style="direction:rtl;">تجلّی ميفرمايد و تجلّی آن نور در قلوب هست و لکن بحجبات نفسانيّه
</p>
<p style="direction:rtl;">و شئونات عرضيّه محجوبست چون شمع زير فانوس حديد چون فانوس
</p>
<p style="direction:rtl;">مرتفع شد نور شمع ظاهر گردد و همچنين چون خرق حجبات افکيّه از وجه
</p>
<p style="direction:rtl;">قلب نمائی انوار احديّه طالع شود . پس معلوم شد که ازبرای تجلّيات
</p>
<p style="direction:rtl;">هم دخول و خروج نيست تا چه رسد بآن جوهر وجود و سرّ مقصود .
</p>
<p style="direction:rtl;">ای برادر من در اين مراتب از روی تحقيق سير نما نه از روی تقليد و
</p>
<p style="direction:rtl;">سالک را دور باش کلمات منع نکند و هيمنهء اشارت سدّ ننمايد .
</p>
<p style="direction:rtl;">" پرده چه باشد ميان عاشق و معشوقسدّ سکندر نه مانع است و نه حائل "
</p>
<p style="direction:rtl;">اسرار بسيار و اغيار بيشمار سرّ محبوب را دفترها کفايت نکند و باين الواح
</p>
<p style="direction:rtl;">ص ٢٦
</p>
<p style="direction:rtl;">اتمام نيابد با اينکه حرفی بيش نيست و رمزی بيش نه " العلم نقطةٌ
</p>
<p style="direction:rtl;">کثّره الجاهلون " و از همين مقام اختلافات عوالم را هم ملاحظه کن . اگر
</p>
<p style="direction:rtl;">چه عوالم الهی نا متناهی است و لکن بعضی چهار رتبه ذکر نموده‌اند عالم
</p>
<p style="direction:rtl;">زمان و آن آنست که از برای او اوّل و آخر باشد و عالم دهر يعنی
</p>
<p style="direction:rtl;">اوّل داشته باشد و آخرش پديد نباشد و عالم سرمد که اوّلی ملاحظه نشود
</p>
<p style="direction:rtl;">و آخرش مفهوم شود و عالم ازل که نه اوّلی مشاهده شود و نه آخری .
</p>
<p style="direction:rtl;">اگر چه در اين بيانات اختلاف بسيار است اگر تفصيل ذکر شود کسالت
</p>
<p style="direction:rtl;">افزايد چنانچه بعضی عالم سرمد را بی ابتدا و انتها گفته‌اند و عالم ازل را غيب
</p>
<p style="direction:rtl;">منيع لا يدرک ذکر نموده‌اند و بعضی عوالم لاهوت و جبروت و ملکوت
</p>
<p style="direction:rtl;">و ناسوت گفته‌اند و سفرهای سبيل عشق را چهار شمرده اند من الخلق الی الحقّ
</p>
<p style="direction:rtl;">ص ٢٧
</p>
<p style="direction:rtl;">و من الحقّ الی الخلق و من الخلق الی الخلق و من الحقّ الی الحقّ
</p>
<p style="direction:rtl;">و همچنين بسيار بيانات از عرفا و حکمای قبل هست که بنده متعرّض
</p>
<p style="direction:rtl;">نشدم و دوست ندارم که اذکار قبل بسيار اظهار شود زيرا که اقوال
</p>
<p style="direction:rtl;">غير را ذکر نمودن دليل است بر علوم کسبی نه بر موهبت الهی و لکن
</p>
<p style="direction:rtl;">اينقدر هم که ذکر شد بواسطهء عادت ناس است و تأسّی باصحاب
</p>
<p style="direction:rtl;">و علاوه بر اين درين رساله اين بيانات نگنجد و عدم اقبال بذکر اقوال
</p>
<p style="direction:rtl;">ايشان نه از غرور است بل بواسطه ظهور حکمت و تجلّی موهبت است
</p>
<p style="direction:rtl;">" گر خضر در بحر کشتی را شکستصد درستی در شکست خضر هست "
</p>
<p style="direction:rtl;">و الّا اين بنده خود را در ساحت يکی از احبّای خدا معدوم ميدانم
</p>
<p style="direction:rtl;">و مفقود می شمرم تا چه رسد در بساط اوليا فسبحان ربّی الاعلی .
</p>
<p style="direction:rtl;">ص ٢٨
</p>
<p style="direction:rtl;">و از اينها گذشته مقصود ذکر مراتب سالکين است نه بيان اقوال
</p>
<p style="direction:rtl;">عارفين اگر چه مثال مختصری در اول و آخر عالم نسبی و اضافی زده
</p>
<p style="direction:rtl;">شد مجدّد مثالی ديگر ذکر ميشود تا تمام معانی در قميص مثالی ظاهر شود .
</p>
<p style="direction:rtl;">مثلاً آنجناب در خود ملاحظه فرمايند که نسبت به پسر خود اوّلند
</p>
<p style="direction:rtl;">و نسبت بپدر خود آخر و در ظاهر حکايت از ظاهر قدرت ميکنيد در
</p>
<p style="direction:rtl;">عوالم صنع الهی و در باطن بر اسرار باطن که وديعهء الهيّه است
</p>
<p style="direction:rtl;">در شما پس صدق اوّليّت و آخريّت و ظاهريّت و باطنيّت باين
</p>
<p style="direction:rtl;">معنی که ذکر شد بر شما می کند تا در اين چهار رتبه که بشما عنايت شد چهار رتبه
</p>
<p style="direction:rtl;">الهيّه را ادراک فرمائيد تا بلبل قلب بر جميع شاخسارهای گل وجود
</p>
<p style="direction:rtl;">از غيب و شهود ندا کند بانّه هو الاوّل و الآخر و الظّاهر و الباطن .
</p>
<p style="direction:rtl;">ص ٢٩
</p>
<p style="direction:rtl;">و اين ذکرها در مراتب عوالم نسبت ذکر ميشود و الّا آن رجالی که
</p>
<p style="direction:rtl;">بقدمی عالم نسبت و تقييد را طی نموده‌اند و بر بساط خوش تجريد ساکن
</p>
<p style="direction:rtl;">شده‌اند و در عالمهای اطلاق و امر خيمه بر افراخته‌اند جميع اين نسبتها
</p>
<p style="direction:rtl;">را بناری سوخته‌اند و همه اين الفاظ را بنمی محو نموده‌اند و در يمّ روح
</p>
<p style="direction:rtl;">شناوری مينمايند و در هوای قدس نور سير ميکنند ديگر الفاظ در
</p>
<p style="direction:rtl;">اين رتبه کجا وجود دارد تا اوّل يا آخر يا غير اينها معلوم شود و مذکور آيد در اين
</p>
<p style="direction:rtl;">مقام اوّل نفس آخر و آخر نفسِ اوّل است .
</p>
<p style="direction:rtl;">" آتشی از عشق جانان بر فروزسر بسر فکر و عبادت را بسوز "
</p>
<p style="direction:rtl;">ايدوست من در خود ملاحظه فرما که اگر پدر نميشدی و پسر نديده بودی اين
</p>
<p style="direction:rtl;">الفاظ هم نشنيده بودی پس حال همه را فراموش کن تا در مصطبه
</p>
<p style="direction:rtl;">ص ٣٠
</p>
<p style="direction:rtl;">توحيد نزد اديب عشق بيآموزی و از " انّا " به " راجعون " رجعت کنی و از باطن
</p>
<p style="direction:rtl;">مجازی بمقام حقيقی خود واصل گردی و در ظلّ شجره دانش ساکن شوی .
</p>
<p style="direction:rtl;">ای عزيز نفس را فقير نما تا در عرصهء بلند غنا وارد شوی و جسد را ذليل کن تا از
</p>
<p style="direction:rtl;">شريعه عزّت بياشامی و بجميع معانی اشعار که سؤال فرمودی برسی .
</p>
<p style="direction:rtl;">پس معلوم شد که اين مراتب بسته بسير سالک است و در هر مدينه عالمی
</p>
<p style="direction:rtl;">بيند و در هر وادی بچشمه ای رسد و در هر صحرا نغمه ای شنود ولی شاهباز هوای
</p>
<p style="direction:rtl;">معنوی را شهنازهای بديع روحانی در دل است و مرغ عراقی را
</p>
<p style="direction:rtl;">آوازهای خوش حجازی در سر و لکن مستور بوده و مستور خواهد بود .
</p>
<p style="direction:rtl;">" گر بگويم عقلها بر هم زندور نويسم بس قلمها بشکند "
</p>
<p style="direction:rtl;">و السّلام علی من قطع هذا السّفر الاعلی و اتّبع الحقّ بانوار الهدی .
</p>
<p style="direction:rtl;">ص ٣١
</p>
<p style="direction:rtl;">و سالک بعد از قطع معارج اين سفر بلند اعلی در مدينهء استغنا
</p>
<p style="direction:rtl;">وارد ميشود و در اين وادی نسايم استغنای الهی را بيند که از بيدای
</p>
<p style="direction:rtl;">روح می وزد و حجابهای فقر را ميسوزد و " يومَ يغنِی اللّه کلّاً من سعته " را
</p>
<p style="direction:rtl;">بچشم ظاهر و باطن در غيب و شهادهء اشيا مشاهده فرمايد از حزن بسرور
</p>
<p style="direction:rtl;">آيد و از غم بفرح راجع شود قبض و انقباض را به بسط و انبساط تبديل
</p>
<p style="direction:rtl;">نمايد . مسافران اين وادی اگر در ظاهر بر خاک ساکنند امّا در باطن
</p>
<p style="direction:rtl;">بر رفرف معانی جالس و از نعمتهای بی زوال معنوی مرزوقند و از شرابهای
</p>
<p style="direction:rtl;">لطيف روحانی مشروب زبان در تفصيل اين سه وادی عاجز است
</p>
<p style="direction:rtl;">و بيان بغايت قاصر قلم در اين عرصه قدم نگذارد و مداد جز سواد ثمر نيآرد
</p>
<p style="direction:rtl;">بلبل قلب را در اين مقامات نواهای ديگر است و اسرار ديگر
</p>
<p style="direction:rtl;">ص ٣٢
</p>
<p style="direction:rtl;">که دل از او بجوش و روح در خروش و لکن اين معمّای معانی را دل
</p>
<p style="direction:rtl;">بدل بايد گفت و سينه بسينه بايد سپرد .
</p>
<p style="direction:rtl;">" شرح حال عارفان دل بدل تواند گفتاين نه شيوه قاصد و اين نه حدّ مکتوبست "
</p>
<p style="direction:rtl;">" و اسکت عجزاً عن امور کثيرةٍبنطقی لن تحصی و لو قلت قلّت "
</p>
<p style="direction:rtl;">ای رفيق تا بحديقه اين معانی نرسی از خمر باقی اين وادی نچشی
</p>
<p style="direction:rtl;">و اگر چشی از غير چشم پوشی و از بادهء استغنا بنوشی و از همه بگسلی و باو
</p>
<p style="direction:rtl;">پيوندی و جان در رهش بازی و روان رايگان بر افشانی اگر چه غيری
</p>
<p style="direction:rtl;">در اين مقام نيست تا چشم پوشی " کان اللّه و لم يکن معه من شیء " زيرا که
</p>
<p style="direction:rtl;">سالک در اين رتبه جمال دوست را در هر شیء بيند از نار رخسار يار
</p>
<p style="direction:rtl;">بيند و در مجاز رمز حقيقت ملاحظه کند و از صفات سرّ هويّت مشاهده نمايد
</p>
<p style="direction:rtl;">ص ٣٣
</p>
<p style="direction:rtl;">زيرا پرده ها را بآهی سوخته و حجابها را بنگاهی برداشته ببصر حديد در
</p>
<p style="direction:rtl;">صنع جديد سير نمايد و بقلب رقيق آثار دقيق ادراک کند و " جعلنا اليوم
</p>
<p style="direction:rtl;">بصرک حديداً " شاهد مقال و کافی احوال است .
</p>
<p style="direction:rtl;">و سالک بعد از سير مراتب استغنای بحت در وادی حيرت
</p>
<p style="direction:rtl;">واصل ميشود و در بحرهای عظمت غوطه ميخورد و در هر آن بر حيرتش می افزايد
</p>
<p style="direction:rtl;">گاهی هيکل غنا را نفس فقر می بيند و جوهر استغنا را صرف عجز گاهی
</p>
<p style="direction:rtl;">محو جمال ذوالجلال ميشود و گاهی از وجود خود بيزار اين صرصر حيرت
</p>
<p style="direction:rtl;">چه درختهای معانی را که از پا انداخت و چه نفوسها را که از نفس بر
</p>
<p style="direction:rtl;">انداخت زيرا که اين وادی سالک را در انقلاب آورد . و ليکن
</p>
<p style="direction:rtl;">اين ظهورات در نظر واصل بسيار محبوب و مرغوب است و در هر آن
</p>
<p style="direction:rtl;">ص ٣٤
</p>
<p style="direction:rtl;">عالم بديعی و خلق جديدی مشاهده کند و حيرت بر حيرت افزايد محو صنع جديد
</p>
<p style="direction:rtl;">سلطان احديّه شود . بلی ای برادر اگر در هر خلقی تفکّر نمائيم صد هزار
</p>
<p style="direction:rtl;">حکمت بالغه بينيم و صد هزار علوم بديعه بيآموزيم . از جملهء مخلوقات
</p>
<p style="direction:rtl;">نوم است ملاحظه کن چقدر اسرار در او وديعه گذاشته شده است
</p>
<p style="direction:rtl;">و چه حکمتها در او مخزون گشته است و چه عوالم در او مستور مانده . ملاحظه فرمائيد
</p>
<p style="direction:rtl;">که شما در بيتی ميخوابيد و درهای آن بيت بسته است يکمرتبه خود را در شهر
</p>
<p style="direction:rtl;">بعيدی مشاهده ميکنيد بی حرکت رجل و تعب جسد بآن شهر داخل
</p>
<p style="direction:rtl;">ميشويد و بی زحمت چشم مشاهده می کنيد و بی محنت گوش می شنويد
</p>
<p style="direction:rtl;">و بی لسان تکلّم مينمائيد و گاهست که آنچه امشب ديده ايد ده سال
</p>
<p style="direction:rtl;">بعد در عالم زمان بحسب ظاهر بعينه آنچه در خواب ديده‌ايد می بينيد .
</p>
<p style="direction:rtl;">ص ٣٥
</p>
<p style="direction:rtl;">حال چند حکمت است که در اين نوم مشهود است و غير اهل اين وادی
</p>
<p style="direction:rtl;">بر کما هی ادراک نمی کنند . اوّل آنکه آن چه عالم است که بی چشم و گوش و
</p>
<p style="direction:rtl;">دست و لسان حکم همه اينها در او معمول ميشود و ثانی آنکه در عالم ظهور اثر
</p>
<p style="direction:rtl;">خواب را امروز مشاهده ميکنی و ليکن اين سير را در عالم نوم در ده سال
</p>
<p style="direction:rtl;">قبل ديده ای حال تفکّر نما فرق اين دو عالم و اسرار مودعهء آن را
</p>
<p style="direction:rtl;">تا بتأييدات و مکاشفات سبحانی فائز شوی و پی بعالم قدس بری . و
</p>
<p style="direction:rtl;">اين آيات را حضرت باری در خلق گذاشته تا محقّقين انکار اسرار معاد
</p>
<p style="direction:rtl;">نکنند و بآنچه وعده داده شده اند سهل نشمرند مثل اينکه بعضی تمسّک
</p>
<p style="direction:rtl;">بعقل جسته و آنچه بعقل نيايد انکار نمايند و حال آنکه هر گز عقول ضعيفه
</p>
<p style="direction:rtl;">همين مراتب مذکوره را ادراک نکند مگر عقل کلّی ربّانی .
</p>
<p style="direction:rtl;">ص ٣٦
</p>
<p style="direction:rtl;">" عقل جزئی کی تواند گشت بر قرآن محيطعنکبوتی کی تواند کرد سيمرغی شکار "
</p>
<p style="direction:rtl;">و اين عوالم کلّ در وادی حيرت دست دهد و مشاهده گردد و سالک
</p>
<p style="direction:rtl;">در هر آن زيادتی طلب نمايد و کسل نشود اين است که سيّد اوّلين و
</p>
<p style="direction:rtl;">آخرين در مراتب فکرت و اظهار حيرت " ربّ زدنی فيک تحيّرا " فرموده
</p>
<p style="direction:rtl;">و همچنين تفکّر در تماميّت خلق انسان کن که اين همه عوالم و اين همه
</p>
<p style="direction:rtl;">مراتب در او منطوی و مستور شده .
</p>
<p style="direction:rtl;">" أ تحسب انّک جرمٌ صَغيرو فيک انطوی العالم الاکبر "؟
</p>
<p style="direction:rtl;">پس جهدی بايد که رتبه حيوانی معدوم کنيم تا معنی انسانی ظاهر شود .
</p>
<p style="direction:rtl;">همچنين لقمان که از چشمهء حکمت نوشيده و از بحر رحمت چشيده بپسرش
</p>
<p style="direction:rtl;">ناتان بجهت اثبات مقامات حشر و موت همين خواب را دليل آورده
</p>
<p style="direction:rtl;">ص ٣٧
</p>
<p style="direction:rtl;">و مثل زده درين مقام ذکر مينمائيم تا ذکری از آن جوان مصطبه توحيد
</p>
<p style="direction:rtl;">و پير مراتب تعليم و تجريد از ين بندهء فانی باقی بماند . فرمود ای پسر
</p>
<p style="direction:rtl;">اگر قادر باشی که نخوابی پس قادری بر آنکه نميری و اگر بتوانی بعد از خواب
</p>
<p style="direction:rtl;">بيدار نشوی ميتوانی که بعد از مرگ محشور نگردی . ای دوست دل که
</p>
<p style="direction:rtl;">محلّ اسرار باقيه است محلّ افکار فانيه مکن و سرمايهء عمر گرانمايه را
</p>
<p style="direction:rtl;">باشتغال دنيای فانيه از دست مده از عالم قدسی بتراب دل مبند
</p>
<p style="direction:rtl;">و اهل بساط انسی وطن خاکی مپسند . باری ذکر اين مراتب را انتهائی
</p>
<p style="direction:rtl;">نه و اين بنده را از صدمه اهل روزگار احوالی نه .
</p>
<p style="direction:rtl;">" اين سخن ناقص بماند و بيقراردل ندارم بيدلم معذور دار "
</p>
<p style="direction:rtl;">قلم ناله ميکند و مداد ميگريد و جيحون دل خون موج ميزند " لن يصيبنا
</p>
<p style="direction:rtl;">ص ٣٨
</p>
<p style="direction:rtl;">الّا ما کتب اللّه لنا " و السّلام علی من اتّبع الهدی .
</p>
<p style="direction:rtl;">و سالک بعد از ارتقای بمراتب بلند حيرت بوادی فقر
</p>
<p style="direction:rtl;">حقيقی و فنای اصلی وارد شود و اين رتبه مقام فنای از نفس و بقای
</p>
<p style="direction:rtl;">باللّه است و فقر از خود و غنای بمقصود است . و در اين مقام که ذکر
</p>
<p style="direction:rtl;">فقر ميشود يعنی فقير است از آنچه در عالم خلق است و غنی است بآنچه در
</p>
<p style="direction:rtl;">عوالم حقّ است زيرا که عاشق صادق و حبيب موافق چون بلقای محبوب
</p>
<p style="direction:rtl;">و معشوق رسيد از پرتو جمال محبوب و آتش قلب حبيب ناری مشتعل
</p>
<p style="direction:rtl;">شود و جميع سرادقات و حجباترا بسوزاند بلکه آنچه با اوست حتّی مغز و پوست
</p>
<p style="direction:rtl;">محترق گردد و جز دوست چيزی نماند .
</p>
<p style="direction:rtl;">" چون تجلّی کرد اوصاف قديمپس بسوزد وصف حادث را کليم "
</p>
<p style="direction:rtl;">ص ٣٩
</p>
<p style="direction:rtl;">و در اين مقام واصل مقدّس است از آنچه متعلّق بدنياست پس اگر در نزد واصلين بحر
</p>
<p style="direction:rtl;">وصال از اشياء محدوده که متعلّق بعالم فانی است يافت نشود چه از اموال ظاهريّه
</p>
<p style="direction:rtl;">باشد و چه از تفکّرات نفسيّه بأسی نيست زيرا که آنچه نزد خلق است محدود است
</p>
<p style="direction:rtl;">بحدود ايشان و آنچه نزد حقّ است مقدّس از آن . اين بيان را بسيار
</p>
<p style="direction:rtl;">فکر بايد تا پايان آشکار شود " انّ الابرار يشربون من کأس
</p>
<p style="direction:rtl;">کان مزاجها کافورا " اگر معنی کافور معلوم شود مقصود حقيقی معلوم گردد .
</p>
<p style="direction:rtl;">اين مقام از فقرست که ميفرمايد " الفقر فخری " و از برای فقر باطنی و ظاهری
</p>
<p style="direction:rtl;">مراتبها و معنيهاست که ذکر آنرا مناسب اين مقام نديدم لهذا بعهده
</p>
<p style="direction:rtl;">وقتی گذاشتم تا خدا چه خواهد و قضا چه امضا نمايد . و اين مقام است که کثرات
</p>
<p style="direction:rtl;">کلّ شیء در سالک هالک شود و طلعت وجه از مشرق بقا سر از غطا
</p>
<p style="direction:rtl;">ص ٤٠
</p>
<p style="direction:rtl;">بيرون آورد و معنی " کلّ شیء هالک الّا وجهه " مشهود گردد . ای
</p>
<p style="direction:rtl;">حبيب من نغمات روح را بجان و دل گوش کن و چون بصر حفظش
</p>
<p style="direction:rtl;">نما که هميشهء ايّام معارف الهی بمثابه ابر نيسانی بر اراضی قلوب
</p>
<p style="direction:rtl;">انسانی جاری نيست اگر چه فيض فيّاض را تعطيلی و تعويقی نه و لکن
</p>
<p style="direction:rtl;">هر زمان و عصر را رزقی معلوم و نعمتی مقدّرست و بقدر و اندازه افاضه ميشود
</p>
<p style="direction:rtl;">" و ان من شیء الّا عندنا خزآئنه و ما ننزّله الّا بقدر معلوم ". سحاب
</p>
<p style="direction:rtl;">رحمت جانان جز بر رياض جان نبارد و در غير بهاران اين کرم نفرمايد
</p>
<p style="direction:rtl;">فصول ديگر را ازين فضل اکبر نصيبی نيست و اراضی جرزه را ازين
</p>
<p style="direction:rtl;">کرم قسمتی نه . ای برادر هر بحری لؤلؤ ندارد و هر شاخی گل نيارد و بلبل بر
</p>
<p style="direction:rtl;">آن نسرايد پس تا بلبل بوستان معنوی بگلستان الهی باز نگشت
</p>
<p style="direction:rtl;">ص ٤١
</p>
<p style="direction:rtl;">و انوار صبح معانی بشمس حقيقی راجع نشد سعی کنيد که شايد در اين گلخن
</p>
<p style="direction:rtl;">فانی بوئی از گلشن باقی بشنويد و در ظلّ اهل اين مدينهء جاويد بمانيد و چون
</p>
<p style="direction:rtl;">باين رتبه بلند اعلی رسيدی و باين درجه عظمی فائز شدی يار بينی
</p>
<p style="direction:rtl;">و اغيار فراموش کنی .
</p>
<p style="direction:rtl;">" يار بی پرده از در و ديواردر تجلّی است يا اولی الابصار "
</p>
<p style="direction:rtl;">از قطره جان گذشتی و ببحر جانان واصل شدی اينست مقصودی
</p>
<p style="direction:rtl;">که طلب فرمودی انشاء اللّه بآن فائز شوی در اين مدينه حجبات نور هم
</p>
<p style="direction:rtl;">خرق ميشود و زايل ميگردد " لا لجماله حجابٌ سوی النّور و لا لوجهه نقاب
</p>
<p style="direction:rtl;">الّا الظّهور ". ای عجب که يار چون شمس آشکار و اغيار در طلب زخارف و
</p>
<p style="direction:rtl;">دينار بلی از شدّت ظهور پنهان مانده و از کثرت بروز مخفی گشته .
</p>
<p style="direction:rtl;">ص ٤٢
</p>
<p style="direction:rtl;">" حقّ عيان چون مهر رخشان آمدهحيف کاندر شهر کوران آمده "
</p>
<p style="direction:rtl;">در اين وادی سالک مراتب وحدت وجود و شهود را طی نمايد
</p>
<p style="direction:rtl;">و بوحدتی که مقدّس ازين دو مقام است واصل گردد . احوال پی باين
</p>
<p style="direction:rtl;">مقال برد نه بيان و جدال و هر کس درين محفل منزل گزيده و يا ازين
</p>
<p style="direction:rtl;">رياض نسيمی يافته ميداند چه عرض ميشود . و سالک بايد در جميع اين اسفار بقدر
</p>
<p style="direction:rtl;">شعری از شريعت که فی الحقيقه سرّ طريقت و ثمره شجره حقيقت است
</p>
<p style="direction:rtl;">انحراف نورزد و در همهء مراتب بذيل اطاعت اوامر متشبّث باشد
</p>
<p style="direction:rtl;">و بحبل اعراض از مناهی متمسّک تا از کأس شريعت مرزوق شود و بر
</p>
<p style="direction:rtl;">اسرار حقيقت واقف گردد . و هر چه از بيانات اين بنده مفهوم
</p>
<p style="direction:rtl;">نشود و تزلزلی احداث کند بايد مجدّد سؤال شود تا شبهه نماند و مقصود
</p>
<p style="direction:rtl;">ص ٤٣
</p>
<p style="direction:rtl;">چون طلعت محبوب از مقام محمود ظاهر گردد . و اين اسفار که آن را
</p>
<p style="direction:rtl;">در عالم زمان انتهائی پديد نيست سالک منقطع را اگر اعانت
</p>
<p style="direction:rtl;">غيبی برسد و وليّ امر مدد فرمايد اين هفت رتبه را در هفت
</p>
<p style="direction:rtl;">قدم طی نمايد بلکه در هفت نفس بلکه در يکنَفس اذا شاء اللّه و اراد
</p>
<p style="direction:rtl;">و ذلک من فضله علی من يشاء . طايران هوای توحيد و
</p>
<p style="direction:rtl;">واصلان لجّهء تجريد اين مقام را که مقام بقاء باللّه است درين مدينه
</p>
<p style="direction:rtl;">منتهی رتبهء عارفان و منتهی وطن عاشقان شمرده اند و نزد اين فانی
</p>
<p style="direction:rtl;">بحر معنی اين مقام اوّل شهر بند دلست يعنی اوّل ورود انسان است
</p>
<p style="direction:rtl;">بمدينهء قلب و قلب را چهار رتبه مقرّرست اگر اهلش يافت شد مذکور آيد
</p>
<p style="direction:rtl;">ص ٤٤
</p>
<p style="direction:rtl;">" چون قلم در وصف اينحالت رسيدهم قلم بشکست و هم کاغذ دريد "
</p>
<p style="direction:rtl;">و السّلام .
</p>
<p style="direction:rtl;">ای حبيب من اين غزال صحرای احديّه را کلابی چند در پی
</p>
<p style="direction:rtl;">و اين بلبل بستان صمديّه را منقاری چند در تعاقب و اين طاير هوای
</p>
<p style="direction:rtl;">الهی را غراب کين در کمين و اين صيد برّ عشق را صيّاد حسد
</p>
<p style="direction:rtl;">در عقب . ای شيخ همّت را زجاج کن که شايد اين سراج را از بادهای
</p>
<p style="direction:rtl;">مخالف حفظ نمايد اگر چه اين سراج را اميد چنان است که در زجاجهء
</p>
<p style="direction:rtl;">الهی مشتعل گردد و در مشکوة معنوی بر افروزد زيرا گردنی که بعشق الهی
</p>
<p style="direction:rtl;">بلند شد البتّه بشمشير افتد و سری که بحبّ بر افراخت البتّه بباد
</p>
<p style="direction:rtl;">رود و قلبی که بذکر محبوب پيوست البتّه پر خون گردد فنعم ما قال
</p>
<p style="direction:rtl;">ص ٤٥
</p>
<p style="direction:rtl;">" و عش خاليا فالحبّ راحته عنافاوّله سقم و آخره قتل "
</p>
<p style="direction:rtl;">و السّلام علی من اتّبع الهدی . آنچه از بدايع فکر در معنی طير
</p>
<p style="direction:rtl;">معروف که بفارسی گنجشک مينامند ذکر فرمودند معلوم و محقّق شد
</p>
<p style="direction:rtl;">گويا بر اسرار معانی واقف شده اند و لکن هر حرفی را در هر عالمی
</p>
<p style="direction:rtl;">باقتضای آن مقصودی مقرّر است بلی سالکين از هر اسمی رمزی و از
</p>
<p style="direction:rtl;">هر حرفی سرّی ادراک مينمايند و اين حروفات در مقامی اشاره بتقديس
</p>
<p style="direction:rtl;">است . ک ای کفّ نفسک عمّا يشتهيه هويک ثمّ اقبل الی موليک .
</p>
<p style="direction:rtl;">ن نزّه نفسک عمّا سويه لتفدی بروحک فی هويه . ج جانب
</p>
<p style="direction:rtl;">جناب الحقّ ان بقی فيک من صفات الخلق . ش اشکر ربّک
</p>
<p style="direction:rtl;">فی ارضه ليشکرک فی سمآئه و ان کانت السّمآء فی عالم الاحديّه
</p>
<p style="direction:rtl;">ص ٤٦
</p>
<p style="direction:rtl;">نفس ارضه . ک کفّر عنک الحُجبات المحدودة لتعرف ما لا عرفته
</p>
<p style="direction:rtl;">من المقامات القدسيّة . و انّک لو تسمع نغمات هذه الطّير الفانية
</p>
<p style="direction:rtl;">لتطلب من الکؤوس الباقية الدّائمة و تترک الکؤوب الفانية الزّائلة
</p>
<p style="direction:rtl;">و السّلام علی من اتّبع الهدی .
</p>
</body>
</html>